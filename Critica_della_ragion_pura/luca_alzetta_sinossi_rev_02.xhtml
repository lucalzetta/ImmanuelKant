<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <title>Critca della ragion pura</title>
</head>
<body>
<h1>Sinossi del Libro <i>Critica della ragion pura</i> di Immanuel Kant</h1>

<p>
La 'Critica della ragion pura', per brevità 'Critica', visto che è di questo che stiamo parlando in questa sede, è una delle tante pietre miliari della filosofia occidentale che segna la strada dagli scritti di Parmenide, Eraclito, Anassimandro, Anassimene fino ai giorni nostri passando naturalmente per Platone, Aristotele, Plotino, San Tommaso, Sant'Agostino e tutti gli altri.
</p>

<p>
Ma Kant, dopo il cogito di Descartes, fa compiere a questa disciplina (o autodisciplina?) un salto in avanti introducendo, anche se in forma ancora rudimentale ma in perfetto stile illuministico, elementi di psicologia, analisi matematica, fisiologia del pensiero e tante alre sfaccettature che inevitabilmente, da allora in poi, determinano la "forma" percepita dello spirito dell'uomo moderno.
</p>

<p>
come lo fa?
</p>

<p>
Con gli strumenti che l'uomo ha sempre a disposizione dalla sua nascita: una ferrea e rigorosa analisi logica del pensiero, dei suoi presupposti (gli oggetti a priori) e dei suoi sviluppi grazie ai mezzi e gli attrezzi che il nostro corpo gli mette a disposizione: i sensi per le percezioni e altri strumenti che trova fuori di sè come entità corporea ma cui può sempre accedere: le intuizioni.
</p>

<p>
L'analisi strettamente logica, estesa nell'analitica trascendentale, oltre a tutto il resto, lo porterà a definire, o meglio, ad abbozzare, concetti come quelli di limiti matematici, di funzioni, di continuità, di intervalli perché, secondo lui, la matematica si occupa di entità definite a priori: i numeri, concetti puri che sono nell'intelletto.
</p>

<p>
La ragion pura dunque, quella che esercita la funzione del pensiero al più alto livello di astrazione si serve anche della matematica nel suo tentativo di definire cos'è la realtà e quali sono le leggi a cui essa è sottoposta anticipando gli sviluppi dei logici moderni (che furono pur critici nei suoi confronti) come il nostro Peano oppure Bertrand Russel e Ludwig Wittgenstein, ma non c'è spazio alcuno nella "Critica" per l'esoterismo e le scienze occulte che invece infilerà nei suoi pensieri uno dei primi autorevoli seguaci di Kant: Arthur Schopenhauer che della filosofia kantiana svilupperà soprattutto l'aspetto metafisico dando anch'esso importanti contributi alla nascita della psicologia.
</p>

<p>
È Kant stesso che chiarisce come Schopenhauer abbia mal interpretato il suo pensiero nelle sue memorie sulle scienze occulte.
<blockquote>
A volersi formare concetti nuovi di sostanze, di forze, di azioni reciproche, dalla materia che la percezione ci offre, senza trarre dall'esperienza stessa l'esempio della loro connessione, si verrebbe infatti ad incorrere in manifeste fantasticherie destituite d'ogni carattere di possibilità, poiché per esse non si avrebbe a maestra l'esperienza, né si desumerebbero da questa tali concetti. Tali concetti fittizi non possono avere a priori il carattere della loro possibilità, ― come lo hanno le categorie, ― quasi condizioni dalle quali dipenda qualsiasi esperienza, ma solo a posteriori: come quelli che son dati dall'esperienza stessa, e la cui possibilità o dev'esser conosciuta empiricamente, a posteriori, o non può esser conosciuta punto. Una sostanza che fosse costantemente presente nello spazio, ma senza riempirlo (come quella cosa di mezzo fra la materia e l'essere pensante, che taluni han voluto introdurre), oppure una speciale facoltà del nostro spirito di prevedere il futuro (non già semplicemente argomentarlo), o infine una potenza dello spirito di stare in comunione di pensieri con gli altri uomini (per quanto lontani possano essere), sono concetti, la cui possibilità  è priva d'ogni fondamento, poiché non può essere fondata sull'esperienza e sulle sue leggi conosciute, e senza di essa non c'è se non una costruzione soggettiva arbitraria; la quale, anche se non contenga alcuna contraddizione, non può tuttavia avere nessuna pretesa alla realtà oggettiva, né, perciò, alla possibilità di un oggetto come quello che in questi casi si vuol pensare.
</blockquote>

Resta l'indubbio contributo dato dallo stesso Schopenhauer allo sviluppo della psicologia pur partendo da presupposti sbagliati, almeno dal punto di vista della rigorosa filosofia kantiana.
</p>

<p>
E non si ferma alla definizione di sostanze a priori (come lo spazio e il tempo) su cui fondare l'esistenza degli oggetti reali ma va avanti nella costruzione di un sistema architettonico (è una sua definizione) che tenti di dare una spiegazione del collegamento tra la facoltà di pensare e l'esistenza del pensato, degli oggetti della realtà di cui abbiamo delle definizioni per mezzo dell'immaginazione. Ma Kant non è un'idealista, lui specula e ragiona sul pensiero e sui soggetti del pensiero: gli oggetti e la realtà.
</p>

<p>
Le conclusioni a cui giunge sono però un fallimento della ragione, perché degli oggetti in sé non possiamo dir nulla a parte ammettere la necessità di un Essere supremo, che alla fine della Critica si rivelerà essere Dio, che "certifichi" che ciò che pensiamo e vediamo esiste veramente in sé.
</p>

<p>
È proprio Kant a darci il limite terreno del suo pensiero ammettendo:
<blockquote>
Se qualche cosa accade, il semplice sorgere, senza riguardo a ciò che sorge, è già per se stesso un oggetto da spiegare. Il solo passaggio dal non essere di uno stato allo stato stesso, posto pure che esso non importi nessuna qualità nel fenomeno, ha bisogno già di un'indagine. Questo sorgere d'un che di nuovo, com'è stato mostrato al numero <i>A</i>, non riguarda la sostanza (che non nasce), ma il suo stato. È dunque un semplice cangiamento, non un'origine dal nulla. Se questa origine viene considerata effetto di una causa esterna, si chiama creazione; la quale non può essere inclusa come avvenimento tra i fenomeni, poiché la sua sola possibilità toglierebbe già ogni unità all'esperienza, sebbene, a considerar tutte le cose non come fenomeni, ma come cose in sé, e come oggetti meramente intelligibili, essi ancorché siano sostanze, si possano tuttavia credere dipendenti, per la loro esistenza, da una causa estranea; ma ciò darebbe allora un tutt'altro significato alle parole, e non si converrebbe ai fenomeni come oggetto possibile dell'esperienza.
</blockquote>
</p>

<p>
E a porgerci la necessità di una spiegazione per fede, sebbene Kant non la prenda in considerazione in questa Critica, a ciò che non riusciamo a spiegarci con la ragione.
</p>
<blockquote>
...Dio adunque e una vita futura, secondo i principii della stessa ragion pura, sono due presupposti non separabili della obbligazione impostaci da essa ragion pura.
</blockquote>

<p>
Ma più in particolare l'esistenza di Dio, Kant era un pietista che è una dottrina di emanazione cristiana ma generata dal protestantesimo, si rende necessaria nella costruzione filosofica della critica per l'edificazione della morale e la spiegazione della virtù dei comportamenti morali
</p>

<blockquote>
Dico «mondo morale» il mondo conforme a tutte le leggi morali (come esso può essere secondo la libertà degli esseri ragionevoli, e deve essere secondo le leggi necessarie della moralità). Questo mondo così vien pensato soltanto come mondo intelligibile, poiché in esso si astrae da tutte le condizioni (fini) e anche da tutti gli ostacoli della moralità a esso inerenti (debolezza o impurità della natura umana). Come tale, è dunque una semplice idea, ma nondimeno pratica, la quale realmente può e deve avere il suo influsso sul mondo sensibile, per renderlo, quanto è possibile, conforme a questa idea. L'idea di un mondo morale ha quindi realtà oggettiva; non già perché si rivolga a un oggetto di intuizione intelligibile (di tali non ne possiamo guari pensare), sibbene al mondo sensibile ma come oggetto della ragion pura nel suo uso pratico e <span xml:lang="la"><i>corpus mysticum</i></span> degli esseri ragionevoli che vi sono, in quanto il loro libero arbitrio, sotto leggi morali, ha in sé una generale unità sistematica con se stesso, come con la libertà di ogni altro.
</blockquote>

<p>
Molte delle ipotesi contenute nella Critica sono state contestate da autorevoli filosofi succeduti a Kant e il tecnicismo, unica dottrina del mondo occidentale dalla fine della seconda guerra mondiale al sorgere del nuovo millennio e il tecnologismo che gli è seguito non si sono neppure presi la briga di entrare nel merito della questione annientando la speculazione filosofica sulla realtà con una massa di oggetti materiali prima e di conoscenze empiriche poi che hanno completamente disorientato la ragion pura.
</p>

<p>
Ma al netto del fatto che viviamo in un mondo in cui, fatti salvi i deliri violenti di qualche autorità particolarmente potente, stiamo "tutti bene" e conosciamo "tutti" molte cose che riguardano quella che non osiamo più chiamare anima ma mente. Non abbiamo ancora chiarito cos'È, con la È di essere, che pensa, se l'entità che pensa è in noi o fuori di noi, se questa è materiale o immateriale, se muta o dura immutabile in eterno, se ci appartiene, ma sopratutto, se le cose che pensa questa entità sono reali, esistono in sé o solo all'interno dell'entità che potrebbe anche essere altro da noi stessi.
</p>

<p>
Kant era convinto che esistesse sicuramente la vita su uno dei pianeti che a suo tempo poteva osservare, un'ingenuità per la consapevolezza dell'uomo che segue alla morte di Kant di 200 anni, ma tra i pianeti associati alle 10<sup>20</sup> stelle che ipoteticamente popolano l'universo che immaginiamo esista, un'affermazione simile è ancora ingenua? Fin dove si estende l'universo? 10<sup>20</sup> è un ordine di grandezza molto vicino al numero di Avogadro (6,022 x 10<sup>23</sup>); se i numeri hanno un senso come possiamo escludere che tutto l'universo che oggi conosciamo non rappresenti semplicemente una mole di una sostanza di un universo che si estende con esponente infinito oltre le misure a noi date dai nostri calcoli erronei? E verso le cose più piccole della nostra dimensione fin dove possiamo arrivare?
</p>

<p>
Kant ha tentato di porre dei limiti alla nostra ragione
</p>

<blockquote>
... l'intelletto, che è occupato semplicemente nel suo uso empirico e non riflette sulle fonti della sua conoscenza, può, è vero, andare avanti benissimo; ma una sola cosa non può fare, ossia determinare a se stesso e sapere i limiti del suo uso, ciò che può trovarsi al di dentro o al di fuori di tutta la sua sfera; poichè a ciò si richiedono le ricerche più profonde, che noi abbiamo istituite. E ove non possa distinguere se certe questioni rientrino oppure no nel suo orizzonte, esso non è mai sicuro de' suoi diritti e del suo possesso, ma deve attendersi soltanto frequenti e umilianti richiami, quand'egli oltrepassi (com'è inevitabile) continuamente i confini del suo possedimento, e si smarrisca in illusioni e chimere.
</blockquote>

<p>
Perché ci atteniamo perlomeno al verosimile nei nostri ragionamenti ma il pensiero è difficile da imbrigliare, se vorrete almeno disciplinarlo la "Critica della ragion pura" è un libro da leggere, costerà fatica, è riconosciuto da tutti, ma aiuta a crescere. 
</p>

</body>
</html>

