<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="it" lang="it">
<head>
    <title>Critica della ragion pura di Immanuel Kant</title>
    <link href="../Styles/Style0001.css" rel="stylesheet" type="text/css"/>
</head>
<body>

<h6 id="cap_0004_0001_0001_0001_0005_0002">II</h6>
<p class="capitolo">
PARALOGISMI DELLA RAGION PURA.<sup><a href="pagina_x_note_libro.xhtml#nota_96_II" id="nota_96_II_ritorno">nota 96</a></sup>
</p>

<p class="sezione" id="cap_0004_0001_0001_0001_0005_0002_sez_I">
PRIMO PARALOGISMO: DELLA SOSTANZIALITÀ
</p>

<p class="testo_distanziato">
Ciò la cui rappresentazione è soggetto assoluto dei nostri giudizi, e non può quindi, a sua volta, essere usato come predicato di nient'altro, è sostanza.
</p>

<p>
Io, in quanto essere pensante, sono soggetto assoluto di tutti i miei giudizi possibili; e questa rappresentazione di me, a sua volta, non può esser usata come predicato di un'altra cosa qual sia.
</p>

<p>
Dunque io sono, in quanto essere pensante (anima), sostanza.
</p>

<p>
<span class="testo_maiuscoletto">
Critica del primo paralogismo della ragion pura.
</span>
</p>

<p>
Nella parte analitica della Logica trascendentale abbiamo dimostrato, che le categorie pure (e tra queste anche quella di sostanza) in se stesse non han guari verun significato oggettivo, ove ad esse non sia sottoposta un'intuizione, al cui molteplice si possano applicare come funzioni della unità sintetica. Senza di che sono unicamente funzioni di un giudizio senza contenuto. Di ogni cosa in generale posso dire che ell'è una sostanza, in quanto la distinguo dai semplici predicati e determinazioni della cosa stessa. Ora in ogni nostro pensiero l'Io è il soggetto, a cui i pensieri ineriscono soltanto come determinazioni; e questo Io non può essere adoperato come determinazione d'altro. Ognuno deve quindi considerare se stesso necessariamente come sostanza, ma il pensiero soltanto come accidenti della sua esistenza e determinazioni del suo stato.
</p>

<p>
Ma qual uso devo io fare di questo concetto di sostanza? Che io, come essere pensante, continuo ad esistere, per me stesso, che naturalmente non nasco ne muoio, questo non posso dedurlo da essa, a niun patto; e intanto il concetto della sostanzialità del mio soggetto pensante può essermi utile, soltanto a ciò; senza di che io potrei benissimo farne a meno.
</p>

<p>
Ma lungi dal potersi inferire queste proprietà dalla semplice categoria pura di sostanza, noi dobbiamo piuttosto mettere a fondamento di essa togliendola dall'esperienza, la permanenza di un oggetto dato, se ad esso vogliamo applicare il concetto empiricamente adoperabile di sostanza. Nella nostra proposizione invece non abbiamo messo a fondamento nessuna esperienza, ma soltanto abbiamo argomentato dal concetto del rapporto che ogni pensiero ha con l'Io, come soggetto comune a cui inerisce. Nè noi potremmo, anche volendo, dimostrare con un'osservazione tale permanenza. Giacchè l'Io è invero in tutti i pensieri; ma con questa rappresentazione non è legata la minima intuizione, che lo distingua da altri oggetti della intuizione. Si può dunque bensì percepire che questa rappresentazione si ripresenta sempre in ogni pensiero, ma che non ci sia una stabile e permanente intuizione, in cui s'avvicendino i pensieri (in quanto mutevoli).
</p>

<p>
Quindi segue che il primo sillogismo della psicologia trascendentale non ci arreca se non una pretesa nuova veduta, dando il soggetto logico costante del pensiero per la conoscenza del soggetto reale dell'inerenza, di cui noi non possiamo avere la minima conoscenza, perchè la coscienza è la sola cosa che faccia di tutte le rappresentazioni pensieri; e in cui quindi tutte le nostre percezioni devono trovarsi come nel soggetto trascendentale; e noi, fuori di questo significato logico dell'Io, non abbiamo conoscenza del soggetto in sè, che come sostrato è a fondamento di questo come di tutti i pensieri. Intanto si può benissimo lasciar passare la proposizione: L'anima è sostanza, se ci si contenta di riconoscere che questo concetto non ci fa fare il minimo passo più in là, o che non può apprenderci una qual sia delle solite conseguenze della psicologia razionale, come per es. la durata perenne dell'anima attraverso tutti i cangiamenti e di là della stessa morte dell'uomo; e che insomma essa non designa se non una sostanza nell'idea, ma non nella realtà.
</p>

<p class="sezione" id="cap_0004_0001_0001_0001_0005_0002_sez_II">
SECONDO PARALOGISMO: DELLA SEMPLICITÀ
</p>

<p class="testo_distanziato">
Quella cosa, il cui atto non può esser mai considerato come il concorso di più cose agenti, è semplice.
</p>

<p>
Ma l'anima o l'Io pensante è tale;
</p>

<p>
Dunque, ecc.
</p>


<p class="testo_centrato testo_distanziato">
<span class="testo_maiuscoletto">Critica del secondo paralogismo della psicologia trascendentale.
</span>
</p>


<p class="testo_distanziato">
Questo è l'Achille di tutti i ragionamenti dialettici della psicologia pura: non quasi un semplice giuoco sofistico messo su ad arte da un dommatico per dare una fugace apparenza alle sue asserzioni, ma un ragionamento, che par resistere alla prova più penetrante e alla riflessione più attenta di chi lo esamini. Ecco qui.
</p>

<p>
Ogni sostanza composta è un aggregato di molte sostanze, e l'atto di un composto, o ciò che inerisce a un composto in quanto tale, è un aggregato di molti atti, che son distribuiti tra una quantità di sostanze. Ora, in verità, un effetto, che sorge dal concorso di molte sostanze operanti, è possibile quando questo effetto sia meramente esterno (come per es. il movimento di un corpo è il movimento unito di tutte le sue parti). Se non che ben altrimenti è del pensiero, in quanto accidente appartenente internamente a un essere pensante. Infatti, supponete che pensi il composto; allora ciascuna parte di esso conterrebbe una parte del pensiero, e soltanto tutte le parti insieme il pensiero intero. Ma questo è contraddittorio. Infatti, poichè le rappresentazioni, che son distribuite tra diversi enti (per es. le singole parole di un verso), non costituiscono mai un pensiero intero (un verso); così il pensiero non può inerire a un composto come tale. Egli è dunque possibile soltanto in una sostanza, che non sia un aggregato di molte sostanze, quindi assolutamente semplice<sup><a href="pagina_x_note_libro.xhtml#nota_97_II" id="nota_97_II_ritorno">nota 97</a></sup>.
</p>

<p>
IL così detto <span xml:lang="la"><i>nervus probandi</i></span> di questo argomento sta nella proposizione, che molte rappresentazioni non possono esser comprese nell'unità assoluta del soggetto pensante per formare un pensiero. Ma nessuno può dedurre da concetti questa proposizione. Perchè donde vorrebbe egli prender le mosse? La proposizione, che il pensiero non può esser effetto se non dell'assoluta unità del soggetto pensante, non può esser considerata come analitica; infatti l'unità del pensiero, che consta di molte rappresentazioni, è collettiva, e, secondo i semplici concetti, può riferirsi tanto all'unità collettiva delle sostanze che vi cooperano (come il movimento di un corpo è il movimento composto di tutte le parti), quanto all'unità assoluta del soggetto. Secondo la regola dell'identità può dunque non scorgersi la necessità dell'ipotesi di una sostanza semplice, per un pensiero composto. Ma che questa stessa proposizione possa conoscersi sinteticamente e del tutto a priori da meri concetti, nessuno si sentirà la voglia di sostenerlo, che conosca il principio della possibilità delle proposizioni sintetiche a priori, come l'abbiamo sopra esposto.
</p>

<p>
Ma è anche impossibile ricavare questa unità necessaria del soggetto, come condizione della possibilità di ogni pensiero, dalla esperienza. Perchè questa non ci fa conoscere nessuna necessità, senza dire che il concetto di unità assoluta è al di la della sua sfera. Donde dunque prendiamo noi questa proposizione, a cui s'apppoggia tutto il ragionamento della psicologia?
</p>

<p>
È manifesto che, se si vuol rappresentare un essere pensante, ci si deve mettere al suo posto, e si deve quindi sostituire il suo proprio soggetto all'oggetto che si vuol esaminare (ciò che non è il caso di nessun altra specie di ricerca); e che noi non richiediamo per un pensiero l'assoluta unità del soggetto se non per ciò, che altrimenti non si potrebbe dire: Io penso (il molteplice in una rappresentazione). Infatti, quantunque la totalità del pensiero possa esser divisa e scompartita tra molti soggetti, l'Io soggettivo per altro non può esser diviso e scompartito, e questo noi pur lo presupponiamo in ogni pensiero.
</p>

<p>
Qui dunque, proprio come nel paralogismo precedente, la proposizione formale dell'appercezione: io penso, resta il principio su cui la psicologia razionale arrischia l'ampliamento delle sue conoscenze; ma la forma dell'appercezione che si lega con ogni esperienza e la precede, ma pur sempre rispetto soltanto a una conoscenza possibile in generale, dev'essere considerata come semplice condizione soggettiva di essa, che a torto noi riduciamo a condizione della possibilità di una conoscenza degli oggetti, ossia a un concetto dell'essere pensante in generale, giacchè noi quest'essere non ce lo possiamo rappresentare senza metterci noi stessi con la formola della nostra coscienza a luogo di ogni altro essere intelligente.
</p>

<p>
Ma la semplicità del mio Me (come anima) non è dedotta effettivamente dalla proposizione: Io penso, ma sta già in ogni pensiero stesso. La proposizione: Io sono semplice, dev'essere considerata come una espressione immediata dell'appercezione; come il preteso sillogismo cartesiano <span xml:lang="la"><i>cogito ergo sum</i></span>, nel fatto è tautologico, in quanto il <span xml:lang="la"><i>cogito (sum cogitans)</i></span> enuncia immediatamente la realtà. Io sono semplice, non significa altro se non che questa rappresentazione «Io» non comprende in se la minima molteplicità, e che ell'è unità assoluta (per quanto meramente logica).
</p>

<p>
La tanto celebrata prova psicologica è dunque fondata unicamente sull'indivisibile unità di una rappresentazione, che dirige il verbo soltanto verso una persona. Ma è manifesto che il soggetto dell'inerenza è designato dall'Io aderente al pensiero in modo soltanto trascendentale, senza rilevare la menoma proprietà di esso, o conoscere in generale o saper nulla di lui. Esso significa qualcosa in generale (soggetto trascendentale) la cui rappresentazione dev'essere affatto semplice, appunto perchè in esso niente è determinato, come niente infatti può rappresentarsi più semplicemente che pel concetto di qualcosa di semplice. Ma la semplicità della rappresentazione di un oggetto non è perciò una conoscenza della semplicità del soggetto stesso, giacchè si astrae interamente dalle sue proprietà quando esso vien designato con questa espressione affatto vuota di contenuto: Io (che io posso applicare a ogni soggetto pensante).
</p>

<p>
Così è certo che con «l'Io» penso sempre bensì una unità assoluta, ma logica, del soggetto (semplicità), senza per ciò conoscere la semplicità reale del mio soggetto. Come la proposizione: «Io sono sostanza» non significa se non la pura categoria di cui non posso fare alcun uso <i>in concreto</i> (empirico); così anche mi è lecito bensì dire: io sono una sostanza semplice; cioè una sostanza, la cui rappresentazione non implica mai una sintesi del molteplice; ma questo concetto, o anche questa proposizione, non m'insegna il menomo che rispetto a me stesso come oggetto dell'esperienza, perchè il concetto stesso di sostanza è usato solo come funzione della sintesi, senza un'intuizione sotto, quindi senza oggetto, e vale soltanto della condizione d'ogni nostra conoscenza, ma non di un qual sia oggetto che si possa additare. Esaminiamo il preteso uso, a cui può servire questa proposizione.
</p>

<p>
Ognuno deve confessare che l'affermazione della natura semplice dell'anima è di qualche valore solo in quanto io posso così distinguere questo soggetto da ogni materia e sottrarlo quindi alla caducità, a cui questa è sempre soggetta. A quest'uso la sopra detta proposizione è propriamente destinata; onde il più delle volte essa è anche espressa così: L'anima non è corporea. Ora, se io posso dimostrare che, pur attribuendo per ipotesi a questa proposizione cardinale della psicologia razionale, nel puro significato di un semplice giudizio di ragione (da concetti) tutto il valore oggettivo (tutto ciò che pensa è sostanza semplice), non si potrebbe tuttavia far il menomo uso di questa proposizione rispetto alla eterogeneità o affinità di essa con la materia, sarà precisamente come se io avessi relegato questa pretesa conoscenza psicologica nel campo delle semplici idee, alle quali manca la realtà dell'uso oggettivo.
</p>

<p>
Nell'estetica trascendentale noi abbiamo incontestabilmente dimostrato che i corpi sono semplici fenomeni del nostro senso esterno, e non cose in sè. Conformemente a questo, noi possiamo a buon diritto dire, che il nostro soggetto pensante non è corporeo, ossia che, poichè esso è rappresentato da noi come oggetto del senso interno, esso, in quanto pensa, non può essere un oggetto dei sensi esterni, cioè un oggetto nello spazio. Ora questo vuol dire: non è possibile mai che ci si presentino tra i fenomeni esterni esseri pensanti, come tali; ovvero, noi non possiamo intuire i loro pensieri, la loro coscienza, i loro desiderii, ecc. esternamente; perchè tutto ciò spetta al senso interno. Nel fatto questo appare anche l'argomento naturale e popolare, in cui pure il senso più comune da tanto sembra siasi imbattuto, e per cui ha preso a considerare già ben presto le anime come esseri affatto differenti dai corpi.
</p>

<p>
Ma sebbene l'estensione, l'impenetrabilità, la composizione e il movimento, in breve, tutto ciò che solo i sensi esterni ci possono dare, non siano nè pensieri, nè sentimento, nè inclinazione, nè risoluzione, o li contengano bensì ma in modo che non sono oggetto di intuizione esterna, quel qualcosa che è a fondamento dei fenomeni esterni, e modifica il nostro senso in modo che questo ottiene le rappresentazioni di spazio, materia, forma, ecc., questo qualcosa, considerato come noumeno (o meglio, come oggetto trascendentale) potrebbe tuttavia essere insieme il soggetto del pensiero, quantunque pel modo in cui ne vien modificato il nostro senso esterno noi non abbiamo un'intuizione delle rappresentazioni, volontà, ecc., ma soltanto dello spazio e delle sue determinazioni. Ma questo qualcosa non è esteso, nè impenetrabile, nè composto, poichè tutti questi predicati riguardano solo la sensibilità e la sua intuizione, in quanto siamo modificati da oggetti di questo genere (a noi del resto ignoti). Queste espressioni per altro non ci fanno conoscere quel che sia per sè un oggetto, ma soltanto che ad esso, considerato come tale, in se stesso, senza relazione coi sensi esterni, codesti predicati dei fenomeni esterni non possono essere apposti. Se non che i predicati del senso interno, le rappresentazioni e il pensiero non gli contraddicono. Pertanto l'anima umana non è nè anche un mezzo di questa escogitata semplicità di natura distinta punto sufficientemente, rispetto al suo sostrato, della materia, se questa (come si deve) si considera soltanto come fenomeno.
</p>

<p>
Se la materia fosse cosa in sè, essa si distinguerebbe, come essere composto, dall'anima, essere semplice. Ma essa è un semplice fenomeno esterno, il cui sostrato non vien conosciuto per alcun predicato che si possa addurre; e però di esso io posso ben ammettere che in sè sia semplice, quantunque, nel modo in cui esso modifica i nostri sensi, produca in noi l'intuizione dell'esteso e quindi composto; e che dunque, nella sostanza, cui rispetto al nostro senso esterno appartiene l'estensione, in se stessa, ineriscano pensieri, che possano per il loro proprio senso interno esser rappresentati con coscienza. A questo modo quel medesimo, che per un rispetto di dice essere corporeo, per un altro rispetto sarebbe insieme un essere pensante, di cui certamente noi non possiamo intuire il pensiero, sibbene i segni di esso nella intuizione. Pertanto cadrebbe l'espressione che soltanto le anime (come specie particolari di sostanze) pensano; e si direbbe piuttosto, come abitualmente si fa, che gli uomini pensano, cioè quel medesimo che, come fenomeno esterno, è esteso, internamente (in sè) è un soggetto, che non è composto, ma semplice, e pensa.
</p>

<p>
Ma, senza permettersi di queste ipotesi, si può universalmente avvertire che, se per anima intendo un essere pensante in sè, già è fuor di luogo la questione se sia della stessa specie della materia (che non è punto una cosa in sè, ma soltanto una specie di rappresentazioni in noi) o no; infatti va da sè, che una cosa in sè, è d'altra natura delle determinazioni che costituiscono semplicemente il suo stato.
</p>

<p>
Se noi paragoniamo l'Io pensante, non con la materia, ma con l'intelligibile che è a fondamento del fenomeno esterno che diciamo materia: nè anche possiamo dire, poichè dell'ultimo non sappiamo nulla del tutto, che l'anima si distingua da esso internamente in checchesia.
</p>

<p>
La coscienza semplice pertanto non è una conoscenza della natura semplice del nostro soggetto, in quanto, come tale, deve esser distinto dalla materia quale essere composto.
</p>

<p>
Ma se questo concetto non serve nell'unico caso in cui è adoperabile, cioè nel paragone del Me con gli oggetti dell'esperienza esterna, a determinare il proprio e differenziale della sua natura, si può sempre finger di sapere che l'Io pensante, l'anima (nome dell'oggetto trascendentale del senso interno) sia semplice; se non che questa espressione non ha perciò uso che si estenda a oggetti reali, e non può quindi estendere menomamente la nostra conoscenza.
</p>

<p>
Cade così pertanto tutta la psicologia razionale col suo principale sostegno, e noi non possiamo qui più che altrove sperar di dilatare le nostre cognizioni mercè semplici concetti (tanto meno per mezzo della semplice forma soggettiva di tutti i nostri concetti, la coscienza) senza riferirci a una possibile esperienza; tanto più che il concetto fondamentale di una natura semplice è di tal fatta che non può assolutamente incontrarsi in nessuna esperienza, e non c'è quindi proprio nessuna via di pervenire ad esso come concetto oggettivamente valido.
</p>

<p class="sezione" id="cap_0004_0001_0001_0001_0005_0002_sez_III">
TERZO PARALOGISMO: DELLA PERSONALITÀ
</p>

<p class="testo_distanziato">
Ciò che ha coscienza dell'identità numerica di se stesso in tempi diversi, è per ciò una persona:
</p>

<p>
Ma l'anima è, ecc.
</p>

<p>
Dunque, essa è una persona.
</p>

<p class="testo_centrato testo_distanziato">
<span class="testo_maiuscoletto">Critica del terzo paralogismo della psicologia trascendentale.</span>
</p>

<p class="testo_distanziato">
Se io voglio conoscere l'identità numerica di un oggetto esterno per mezzo dell'esperienza, porrò attenzione a ciò che permane in quel fenomeno, a cui, come a soggetto, si riferisce tutto il resto come predicato, e noterò l'identità di quello nel tempo in cui questo muta. Ma io sono un oggetto del senso interno, e tutto il tempo è semplicemente la forma del senso interno. Conseguentemente io riferisco  tutti i singoli predicati miei successivi al Me numericamente identico in ogni tempo, cioè nella forma dell'intuizione interna di me stesso. Su questo piede la personalità dell'anima non dovrebbe essere considerata come dedotta, sibbene come una proposizione affatto identica dell'autocoscienza nel tempo, e questo è anche la causa per cui essa vale a priori. Infatti essa non dice altro se non che in tutto il tempo, in cui sono cosciente di me stesso, io sono cosciente di questo tempo come appartenente all'unità del mio Me; ed è lo stesso se io dico: tutto questo tempo è in Me come unità individuale, o io mi trovo, con identità numerica, in tutto questo tempo.
</p>

<p>
L'identità della persona deve dunque esserci imprescindibilmente nella mia propria coscienza. Se io mi considero dal punto di vista di un altro (come oggetto della sua intuizione esterna), questo osservatore esterno mi esamina primieramente nel tempo, perchè nell'appercezione il tempo non è rappresentato se non in me. Dall'Io dunque, che nella mia coscienza accompagna in ogni tempo tutte le rappresentazioni, e con piena identità, se anche lo si ammetta, non s'inferirà tuttavia la permanenza oggettiva di me stesso. Giacchè come allora il tempo, in cui mi pone l'osservatore, non è quello che si trova nel mio stesso senso, ma quello che si trova nel suo, così l'identità che è legata necessariamente alla mia coscienza, non è perciò legata alla sua, cioè all'intuizione esterna del mio soggetto.
</p>

<p>
L'identità adunque della coscienza di me stesso in tempi diversi non è se non una condizione formale del mio pensiero e della sua connessione, ma non dimostra guari l'identità numerica del mio soggetto, in cui, malgrado l'identità logica dell'Io, può essere avvenuto tal cangiamento, che non consenta di mantenerne l'identità; quantunque consenta sempre di assegnargli ancora l'omonimo Io, che in ogni altro stato, anche di trasformazione del soggetto, potrebbe sempre conservare il pensiero del soggetto precedente e trasmetterlo al seguente<sup><a href="pagina_x_note_libro.xhtml#nota_98_II" id="nota_98_II_ritorno">nota 98</a></sup>.
</p>

<p>
Sebbene  la proposizione di alcune scuole, che tutto scorre e non c'è niente nel mondo di costante e di permanente, non possa aver luogo tosto che s'ammette delle sostanze, essa tuttavia non è contraddetta dalla unità della coscienza. Infatti noi stessi dalla nostra coscienza non possiamo giudicare se siamo permanenti o no, in quanto anime, poichè al nostro identico Me noi non attribuiamo se non ciò di cui abbiamo coscienza; e così dobbiamo affatto necessariamente giudicare, che noi in tutto il tempo, di cui siamo coscienti, siamo proprio gli stessi. Ma dal punto di vista di un estraneo, non possiamo perciò dar per valido questo, poichè, non trovando noi nell'anima altro fenomeno costante che la rappresentazione dell'Io, che tutti li accompagna e unifica, così non possiamo mai decidere se questo Io (semplice pensiero) non scorra anch'esso appunto come tutti gli altri pensieri, che per mezzo suo sono fra loro concatenati.
</p>

<p>
Ma è da notare, che prima di tutto dev'esser dimostrata la personalità e il suo presupposto, la permanenza, e però la sostanzialità dell'anima. Infatti se noi potessimo presupporla, non ne verrebbe in vero la durata della coscienza, ma la possibilità di una coscienza perdurante in un soggetto permanente; ciò che è sufficiente già alla personalità, la quale non cessa già essa per ciò che il suo effetto viene per qualche tempo interrotto. Ma questa permanenza non ci è data da nulla prima dell'identità numerica del nostro Me, che noi ricaviamo dall'appercezione identica, e da essa primieramente la deduciamo (e ad essa, se andasse bene, dovrebbe innanzi tutto seguire il concetto di sostanza, che è adoperabile soltanto empiricamente).
</p>

<p>
Ora, poichè questa identità della persona non risulta a niun patto dall'identità dell'Io nella coscienza di ogni tempo in cui io mi conosco, nè anche s'è potuto più  fondarvi sopra la sostanzialità dell'anima.
</p>

<p>
Intanto, come il concetto di sostanza e di semplice, può restare anche quello di personalità (in quanto è semplicemente trascendentale, cioè unità del soggetto, che del resto ci è ignoto, ma delle cui determinazioni ha luogo una completa unificazione mercè l'appercezione), e come tale questo concetto è anche necessario e sufficiente all'uso pratico; ma di esso, come estendimento della nostra autoconoscienza per mezzo della ragion pura, che ci da l'illusione di una durata ininterrotta del soggetto dedotto dal semplice concetto di un Me identico, non possiamo mai più far pompa, poichè questo concetto gira sempre su se stesso e non ci fa avanzare rispetto a nessuna questione, che si riferisca a una conoscenza sintetica. Che cosa sia la materia d'una cosa in sè (oggetto trascendentale) ci è invero affatto ignoto; tuttavia la permanenza di esso come fenomeno può esser osservata poichè essa è rappresentata come qualcosa di esterno. Ma poichè, se io voglio osservare il semplice Io nella vicenda di tutte le rappresentazioni, non ho altro correlato a' miei confronti se non da capo me stesso con le condizioni generali della mia coscienza, io non posso dare a tutte le questioni se non risposte tautologiche, sostituendo cioè al mio concetto e alla sua unità le proprietà che spettano a me come oggetto, e presupponendo ciò che si desiderava sapere.
</p>

<p class="sezione" id="cap_0004_0001_0001_0001_0005_0002_sez_IV">
QUARTO PARALOGISMO: DELLA IDEALITÀ
</p>

<p class="testo_centrato">
(DEL RAPPORTO ESTERNO).
</p>

<p class="testo_distanziato">
Ciò, la cui esistenza non si può inferire soltanto come causa di percezioni date, non ha se non un'esistenza dubbia.
</p>

<p>
Ma tutti i fenomeni esterni son tali, che la loro esistenza non è percepita immediatamente, si può inferirsi soltanto come causa di percezioni date.
</p>

<p>
Dunque, l'esistenza di tutti gli oggetti dei sensi esterni è dubbia. Questa incertezza io dico idealità dei fenomeni esterni, e la dottrina di questa idealità dicesi idealismo, in confronto del quale l'affermazione di una possibile certezza degli oggetti de' sensi esterni vien denominato dualismo.
</p>


<p class="testo_distanziato testo_centrato">
<span class="testo_maiuscoletto">
Critica del quarto paralogismo della psicologia trascendentale.
</span>
</p>


<p class="testo_distanziato">
Sottoponiamo prima ad esame le premesse. Noi possiamo a ragione affermare che soltanto quello che è in noi stessi può essere percepito immediatamente, e che la mia propria esistenza può essere oggetto soltanto di semplice percezione. L'esistenza dunque di un oggetto reale fuor di me (quando questa parola sia presa in senso intellettuale) non è mai data direttamente nella percezione, ma si può pensare soltanto accanto a questa, che è una modificazione del senso interno, come causa di questa, e può quindi inferirsi. Quindi anche Cartesio, a ragione limitava ogni percezione nel più stretto significato alla proposizione: Io (come essere pensante) sono. È chiaro cioè che, poichè l'esterno non è in me, esso non è nella mia appercezione, quindi nè anche in una percezione, la quale propriamente non può aversi se non come la determinazione dell'appercezione.
</p>

<p>
Io dunque non posso propriamente percepire cose eterne, ma soltanto dalla mia percezione interna conchiudere alla loro esistenza, considerando quella come l'effetto, di cui qualcosa di eterno sia la causa prossima. Ma la conclusione da un effetto dato a una causa determinata è sempre insicura; poichè l'effetto può essere derivato da più di una causa. E però nel riferimento della percezione alla sua causa resta sempre dubbio se questa sia interna o esterna, se quindi tutte le cose dette percezioni esterne non siano un semplice giuoco del nostro senso interno, o se esse si riferiscano ad oggetti reali esterni come loro cause. L'esistenza per lo meno di questi oggetti è soltanto dedotta, e corre il rischio di tutte le deduzioni; laddove l'oggetto del senso interno (io stesso con tutte le mie rappresentazioni) è percepito immediatamente, e l'esistenza di esso non soffre punto verun dubbio.
</p>

<p>
Per idealista, dunque, si deve intendere non chi nega l'esistenza degli oggetti esterni, ma chi soltanto non ammette che essa ci sia nota per percezione immediata, e ne conchiude che noi, con tutte le esperienze possibili, non possiamo mai diventar certi della loro realtà.
</p>

<p>
Ma prima di esporre il nostro paralogismo nella sua fallace apparenza, devo innanzi osservare, che bisogna necessariamente distinguere un doppio idealismo, il trascendentale e l'empirico. Intendo per idealismo trascendentale di tutti i fenomeni la dottrina, secondo la quale noi li consideriamo tutti come semplici rappresentazioni, e non come cose in sè, per le quali il tempo e lo spazio non sono se non forme sensibili della nostra intuizione, ma non determinazioni per sè date, o condizioni degli oggetti come cose in sè. A questo idealismo è contrapposto un realismo trascendentale, che considera il tempo e lo spazio come qualcosa in sè dato (indipendentemente dalla nostra sensibilità). Il realista trascendentale si rappresenta dunque i fenomeni esterni (una volta ammessa la loro realtà) come cose in sè, che esistono indipendentemente dalla nostra sensibilità, e che perciò anche secondo concetti puri dell'intelletto sarebbero fuori di noi. Propriamente è questo realista trascendentale, che poi fa la parte di idealista empirico, e dopo che degli oggetti sensibili ha falsamente presupposto che, se devono essere esterni, essi devono avere in se stessi la loro esistenza anche senza i sensi, da questo punto di vista trova tutte le nostre rappresentazioni sensibili insufficienti, per aver la certezza della loro realtà.
</p>

<p>
L'idealista trascendentale può, al contrario, essere realista empirico, quindi, come si dice, un dualista, cioè ammettere l'esistenza della materia senza uscire dalla semplice coscienza di sè, e qualcosa più della certezza delle rappresentazioni in me, e quindi il <span xml:lang="la"><i>cogito ergo sum</i></span>. Infatti, facendo egli valere questa materia, anzi la sua interna possibilità, semplicemente come fenomeno, che, scisso dalla nostra sensibilità, non è nulla, essa non è per lui se non una specie di rappresentazioni (intuizioni), che si dicono esterne non perchè si riferiscano ad oggetti esterni in sè, ma perchè esse riferiscono le percezioni allo spazio, in cui tutte le cose sono le une fuori dalle altre, laddove esso stesso, lo spazio, è in noi.
</p>

<p>
Per questo idealismo trascendentale noi ci siamo dichiarati già fin dal principio. Nella nostra dottrina cade ogni difficoltà ad ammettere l'esistenza della materia appunto sulla testimonianza della nostra semplice autocoscienza, e darla quindi per dimostrata come l'esistenza di me stesso in quanto essere pensante. Infatti io ho coscienza delle mie rappresentazioni; queste dunque esistono, ed esisto io stesso che ho queste rappresentazioni. Ma gli oggetti esterni (i corpi) sono semplici fenomeni, quindi nient'altro che una specie delle mie rappresentazioni, i cui oggetti soltanto per queste rappresentazioni sono qualcosa; ma, separati da esse, non son nulla. Esistono dunque tanto le cose esterne quanto io stesso, ed entrambi invero sulla testimonianza immediata della mia autocoscienza con la sola differenza, che la rappresentazione di me stesso e come oggetto pensante, si riferisce semplicemente al senso interno; le rappresentazioni invece, che designano esseri estesi, al senso esterno. Per me non è necessario provare la realtà degli oggetti esterni più che la realtà dell'oggetto del mio senso interno (del mio pensiero), perchè da ambo le parti non sono se non rappresentazioni, la cui percezione immediata (coscienza) è insieme prova bastevole della loro realtà.
</p>

<p>
L'idealista trascendentale è, dunque, un realista empirico e riconosce alla materia, come fenomeno, una realtà che non ha bisogno di essere dedotta, ma è immediatamente percepita. Al contrario, il realismo trascendentale viene a trovarsi necessariamente in imbarazzo, e si vede obbligato a far posto all'idealismo empirico, poichè egli considera gli oggetti dei sensi esterni come qualcosa di diverso dai sensi e semplici fenomeni come esseri per sè stanti, che si trovino fuori di noi; quando di sicuro nella nostra migliore coscienza della nostra rappresentazione di queste cose è tutt'altro certo che, se la rappresentazione esiste, esista anche l'oggetto a essa corrispondente; laddove, nel nostro sistema, queste cose esterne, cioè la materia, non sono in tutte le loro forme e trasformazioni se non semplici fenomeni, cioè rappresentazioni nostre, della cui realtà noi diveniamo immediatamente coscienti.
</p>

<p>
Ora poichè, che io sappia, tutti gli psicologi aderenti all'idealismo empirico sono realisti trascendentali, essi si son comportati certo conseguentemente nel dare grande importanza all'idealismo empirico, come a uno dei problemi da cui difficilmente la ragione può trarsi fuori. Realmente infatti, se si considera i fenomeni esterni come rappresentazioni prodotte in noi dai loro oggetti come cause esistenti in sè fuori di noi, nessuno può dire come questa loro esistenza possa altrimenti esser conosciuta che per mezzo della deduzione dall'effetto alla causa, in cui non può non restar sempre dubbio se la causa sia in noi o fuori di noi. Ma si può in vero ammettere, che delle nostre intuizioni esterne sia causa qualcosa che può esser fuor di noi nel senso trascendentale; ma questo qualcosa non è l'oggetto, che intendiamo con le rappresentazioni della materia e delle cose corporee; perchè queste sono unicamente fenomeni, cioè semplici modi di rappresentazione, che si trovano sempre soltanto in noi e la cui realtà poggia sulla coscienza immediata, nè più nè meno che la coscienza del mio pensiero. L'oggetto trascendentale, così rispetto all'intuizione interna come rispetto all'esterna, ci è del pari ignoto. Ma nè anche si tratta di esso, sibbene dell'oggetto empirico, che allora si dice oggetto esterno, quando lo si rappresenta nello spazio, e si dice oggetto interno, quando unicamente nel rapporto temporale; ma spazio e tempo non si trovano, entrambi, se non in noi.
</p>

<p>
Intanto, poichè l'espressione fuor di noi porta seco un inevitabile equivoco, significando ora qualcosa che esiste come cosa in sè distinta da noi, ora qualcosa che appartiene semplicemente al fenomeno esterno, noi vogliamo, per porre questo concetto nell'ultimo significato (come quello, in cui propriamente è presa la questione psicologica circa la realtà della nostra intuizione esterna) fuor d'ogni incertezza, distinguere gli oggetti empiricamente esterni da quelli che possono dirsi tali nel senso trascendentale, dicendoli a dirittura cose che si trovano nello spazio.
</p>

<p>
Lo spazio e il tempo sono certo rappresentazioni a priori, che stanno in noi come forma della nostra intuizione sensibile, prima ancora che un oggetto reale abbia determinato con la sensazione il nostro senso a rappresentarlo sotto quei rapporti sensibili. Se non che, questo che di materiale o reale, questo qualcosa che dev'essere intuito nello spazio, presuppone necessariamente una percezione e non può, indipendentemente da questa che indica la realtà di qualcosa nello spazio, esser foggiato ne prodotto da nessuna immaginazione. La sensazione dunque è ciò che designa una realtà nello spazio e nel tempo, secondo che si riferisce all'una e all'altra specie d'intuizione sensibile. Data una volta la sensazione (che, se si applica a un oggetto in generale,senza determinarlo, dicesi percezione), può per mezzo della molteplicità di essa foggiarsi nell'immaginazione un oggetto, che fuori dell'immaginazione non ha posto empirico nello spazio e nel tempo. Questo è indubbiamente certo, che, se si prende le sensazioni di piacere e dolore, oppure quelle esterne, i colori , il calore, ecc., la percezione è quella, per cui dev'essere primieramente data la materia per pensare gli oggetti della intuizione sensibile. Questa percezione adunque presuppone (per rimanere questa volta soltanto nelle intuizioni esterne) qualcosa di reale nello spazio. Infatti in primo luogo la percezione è la rappresentazione di una realtà, come lo spazio la rappresentazione di una semplice possibilità della coesistenza. In secondo luogo, questa realtà per il senso esterno è rappresentata nello spazio. In terzo luogo, lo spazio stesso non è altro che semplice rappresentazione; quindi in esso non può valere come reale se non ciò, che in esso è rappresentato<sup><a href="pagina_x_note_libro.xhtml#nota_99_II" id="nota_99_II_ritorno">nota 99</a></sup>, e viceversa, ciò che è dato in esso, cioè rappresentato mediante percezione, è in esso anche reale; perchè se non vi fosse reale, cioè dato immediatamente da intuizione empirica, non potrebbe neppure essere immaginato, poichè non si può punto immaginare a priori il reale delle intuizioni.
</p>

<p>
Ogni percezione esterna dimostra adunque immediatamente qualcosa di reale nello spazio, o piuttosto è lo stesso reale; e pertanto dunque è fuori di dubbio il realismo empirico, cioè alle nostre intuizioni esterne corrisponde qualche cosa di reale nello spazio. Certo, lo stesso spazio, con tutti i suoi fenomeni, come rappresentazioni, non è se non in noi; ma in questo spazio nondimeno è dato il reale o la materia di tutti gli oggetti dell'intuizione esterna realmente e indipendentemente da ogni finzione ed è anche impossibile, che in questo spazio sia dato checchessia fuori di noi (nel senso trascendentale), poichè lo spazio stesso fuori della nostra sensibilità non è nulla. Il più rigoroso idealista non può dunque pretendere che si dimostri, alla nostra percezione corrispondere l'oggetto fuori di noi (in senso stretto). Perchè, se uno ce ne fosse fuori di noi, esso poi non potrebbe esser rappresentato nè intuito come fuori di noi, poichè ciò presuppone lo spazio, e la realtà nello spazio come semplice rappresentazione non è altro che la percezione stessa. Il reale dei fenomeni esterni non è dunque reale se non nella percezione, e non può esser reale in altro modo.
</p>

<p>
Ora dalle percezioni la conoscenza degli oggetti può esser ricavata per mezzo di un semplice giuoco della immaginazione, oppure mediante l'esperienza. E qui possono certamente nascere rappresentazioni fallaci, alle quali non corrispondono gli oggetti, e in cui l'inganno è da ascriversi ora a un'illusione dell'immaginazione, ora a un errore del giudizio (nei così detti inganni dei sensi). Per sfuggire qui alla falsa apparenza fa d'uopo procedere secondo la regola, che è reale ciò che è legato con una percezione secondo leggi empiriche. Se non che questa illusione, come il guardarsi da essa,  riguarda così l'idealismo come il dualismo, in quanto si ha da fare soltanto con la forma dell'esperienza. Per confutare l'idealismo empirico come una falsa difficoltà circa la realtà oggettiva delle nostre percezioni esterne, è già sufficiente che la percezione esterna dimostri immediatamente una realtà nello spazio; il quale spazio, benchè in sè non sia se non semplice forma delle rappresentazioni, tuttavia, rispetto a tutti i fenomeni esterni (che anch'essi non son altro che semplici rappresentazioni), ha una realtà oggettiva; e del pari, che senza percezione la stessa finzione e il sogno non sono possibili, e che perciò i nostri sensi esterni secondo i dati da cui può provenire l'esperienza, hanno nello spazio i loro oggetti reali corrispondenti.
</p>

<p>
L'idealista dommatico sarebbe quello che nega l'esistenza della materia, lo scettico quello che la mette in dubbio, ritenendola indimostrabile. Il primo può esserci solo perciò che crede di trovare contraddizioni nella possibilità di una materia in generale, e con costui per ora non abbiamo che fare. La sezione seguente intorno ai raziocinii dialettici, sezione che rappresenta la ragione nel suo interno conflitto rispetto ai concetti che essa si fa della possibilità di ciò che appartiene al contesto dell'esperienza, toglierà anche questa difficoltà. Ma l'idealista scettico, che attacca semplicemente il principio della nostra affermazione e reputa insufficiente la nostra convinzione dell'esistenza della materia, che noi crediamo di poter fondare nella percezione immediata, è un benefattore della ragione umana in quanto ci obbliga ad aprire bene gli occhi anche sul minimo passo della esperienza comune, e a non ammettere nel nostro possesso senz'altro, come bene acquistato, ciò che forse abbiamo soltanto carpito. Il vantaggio, che procurano qui queste obbiezioni idealistiche, salta ora agli occhi. Esse ci spingono potentemente, se noi non vogliamo restar impigliati nelle nostre affermazioni più comuni, a considerare tutte le percezioni, si chiamino esse interne od esterne, semplicemente come una coscienza di ciò che si appartiene alla nostra sensibilità, e i loro oggetti esterni non come cose in sè, ma soltanto come rappresentazioni, di cui, come d'ogni altra rappresentazione, noi possiamo esser coscienti, ma che si dicono esterni perchè appartengono a quel senso che diciamo senso esterno, la cui intuizione è lo spazio; il quale per altro, a sua volta, non è se non una specie di rappresentazione interna, in cui certe percezioni si unificano tra loro.
</p>

<p>
Se agli oggetti esterni attribuiamo il valore di cose in sè, è assolutamente impossibile comprendere come noi dobbiamo giungere alla conoscenza della loro realtà fuori di noi, fondandoci semplicemente sulla rappresentazione che è in noi. Infatti fuor di sè non si può sentire, ma soltanto in sè medesimo; e tutta la coscienza di noi stessi non dà quindi se non soltanto le nostre proprie determinazioni. L'idealismo scettico dunque ci costringe a ricorrere all'unico rifugio, che ci rimane, ossia alla idealità di tutti i fenomeni, che noi abbiamo dimostrata nell'Estetica trascendentale indipendentemente da queste conseguenze, che allora non potevamo prevedere. Ma, se si domanda se dopo ciò il dualismo abbia luogo soltanto nella psicologia, la risposta è: Certamente! Ma solo nel senso empirico, che cioè nel contesto dell'esperienza la materia, come sostanza nel fenomeno, è realmente data al senso esterno, come l'Io pensante, parimenti come sostanza fenomenica, innanzi al senso interno; e secondo regole, che questa categoria introduce nel contesto delle nostre percezioni sì esterne e sì interne per formare una esperienza, devono anche i fenomeni, da ambo le parti, essere unificati tra loro. Che se si volesse estendere il concetto del dualismo, come per solito accade, e prenderlo nel senso trascendentale, nè esso nè il pneumatismo a esso opposto da un lato, nè il materialismo dall'altro avrebbero il menomo fondamento, poichè allora verrebbe meno la determinazione de' suoi concetti, e la differenza del modo di rappresentarsi gli oggetti, che ci restano ignoti per quel che sono in sè, si prenderebbe per una differenza delle cose stesse. L'Io rappresentato dal senso interno nel tempo e gli oggetti nello spazio fuori di me, sono bensì fenomeni specificamente affatto diversi, ma non perciò son pensati come cose diverse. L'oggetto trascendentale, che è a base dei fenomeni esterni, come quello che è a base dell'intuizione interna, non è in sè nè materia nè essere pensante, ma un principio a noi ignoto dei fenomeni che ci danno il concetto empirico della prima come della seconda specie.
</p>

<p>
Se adunque, secondo che evidentemente ci obbliga a fare la presente Critica, restiamo fedeli alla regola sopra stabilita, di non spingere le nostre inchieste al di là dei limiti in cui l'esperienza possibile può fornircene l'oggetto, noi non ci lasceremo mai venire l'idea di istituire una ricerca intorno agli oggetti dei nostri sensi per ciò che essi possono essere in se stessi, senza nessun rapporto ai sensi. Ma se lo psicologo prende i fenomeni per cose in sè, sia, come materialista, ammettendo nella sua dottrina unicamente la materia, sia, come spiritualista, soltanto l'essere pensante (secondo cioè la forma del nostro senso interno), o, come dualista, l'una e l'altro, quasi cose in sè esistenti, egli è sempre arrestato dalla difficoltà per cui deve provare come possa esistere in sè quel che pure non è una cosa in sè, ma soltanto il fenomeno di una cosa in generale.
</p>

<h6 id="cap_0004_0001_0001_0001_0005_0003">OSSERVAZIONE SULLA SOMMA DELLA PSICOLOGIA PURA IN CONSEGUENZA DI QUESTI PARALOGISMI</h6>

<p class="testo_distanziato">
Se noi paragoniamo la psicologia, come fisiologia del senso interno, con la somatologia, come fisiologia degli oggetti dei sensi esterni, noi troviamo, ― a parte che in entrambe molto può esser conosciuto empiricamente, ― questa notevole differenza, che nell'ultima scienza molto tuttavia può esser conosciuto a priori dal semplice concetto di essere esteso impenetrabile, ma nella prima dal concetto di un essere pensante non può esser ricavato nulla per cognizione sintetica a priori. La causa è questa. Benchè entrambi siano fenomeni, ― pure il fenomeno che sta innanzi al senso esterno è qualcosa di stabile e permanente, che fornisce un sostrato a fondamento delle determinazioni mutevoli e quindi un concetto sintetico, quello cioè dello spazio e di un fenomeno in esso, laddove il tempo, l'unica forma della nostra intuizione interna, non ha niente di permanente, e quindi fa conoscere solo la vicenda delle determinazioni, ma non l'oggetto determinabile. Infatti in ciò, che diciamo anima, tutto è in continuo flusso e non c'è nulla di permanente, salvo forse (se si vuole) l'Io così semplice, perchè questa rappresentazione non ha un contenuto, e quindi non ha un molteplice. Questo Io dovrebbe esser una intuizione, la quale, essendo presupposta nel pensiero in generale (prima di ogni esperienza) fornisse, come intuizioni a priori, proposizioni sintetiche, se dovesse essere possibile realizzare una conoscenza razionale pura della natura di un essere pensante in generale. Se non che questo Io è così poco intuizione come concetto di un qualunque oggetto, ma è la semplice forma della coscienza<sup><a href="pagina_x_note_libro.xhtml#nota_100_II" id="nota_100_II_ritorno">nota 100</a></sup>, che può accompagnare le due specie di rappresentazioni ed elevarle così a conoscenze, in quanto cioè qualche altra cosa sia data nell'intuizione, che porga materia alla rappresentazione di un oggetto. Tutta dunque la psicologia razionale cade come scienza che trascende tutte le forze della ragione umana, e non ci resta altro che studiare la nostra anima con la guida della esperienza e tenerci nei limiti delle questioni, che non vanno al di là dei termini, dentro i quali l'esperienza interna possibile può dar loro un contenuto.
</p>

<p>
Ma quantunque essa non abbia, come conoscenza estensiva, nessuna utilità, anzi come tale sia composta da meri paralogismi, non le si può tuttavia negare una importante utilità negativa, se essa non deve valere se non come trattazione critica dei nostri raziocinii dialettici, e dei raziocinii della ragione comune e naturale.
</p>

<p>
A che ci è necessaria una psicologia semplicemente fondata su principii razionali puri? Senza dubbio, principalmente allo scopo di assicurare il nostro Me pensante contro il pericolo del materialismo. Ma questo fa il concetto razionale che noi abbiamo dato del nostro Me pensante. Lungi infatti dal rimanere, secondo questo concetto, qualche timore, che, sottratta la materia, sarebbe perciò distrutto ogni pensiero e la stessa esistenza dell'essere pensante, è stato piuttosto chiaramente dimostrato, che, se io sottraggo  il soggetto pensante, tutto il mondo corporeo deve cadere, come quello che non è se non il fenomeno nel senso del nostro soggetto e una specie di rappresentazione del medesimo.
</p>

<p>
Certo, così io non conosco meglio questo Me pensante rispetto alle sue proprietà, nè posso scorgere la sua permanenza, anzi neppure l'indipendenza del suo esistere dal qualunque sostrato trascendentale dei fenomeni esterni: perchè questo, al pari di quello, mi è ignoto. Ma, poichè nondimeno è possibile attingere d'altronde che da meri principii speculativi motivi di sperare un'esistenza indipendente e costante in ogni vicenda del mio stato, della mia natura pensante, s'è già molto guadagnato così, a potere, con la libera confessione della mia propria ignoranza, respingere tuttavia gli attacchi dommatici di un avversario speculativo e dimostrargli che ei non può della natura del mio soggetto saper di più, per negare la possibilità alle mie speranze, che non io per attaccarmi ad esse.
</p>

<p>
Su questa apparenza trascendentale dei nostri concetti psicologici si fondano poi anche tre questioni dialettiche, che formano lo scopo proprio della psicologia razionale, e che non possono esser risolute altrimenti che per le ricerche precedenti; ossia 1) della possibilità del commercio dell'anima con un corpo organico, cioè dell'animalità e dello stato dell'anima nella vita dell'uomo; 2) dell'inizio di questo commercio, cioè dell'anima alla nascita e prima della nascita dell'uomo; 3) della fine di questo commercio, cioè dell'anima alla morte e dopo la morte dell'uomo (questione dell'immortalità).
</p>

<p>
Ora io affermo che tutte le difficoltà, che si crede di trovare in queste questioni, e con cui come obbiezioni dommatiche si tenta di darsi l'aria di una più profonda penetrazione della natura delle cose si quella che può avere l'intelletto comune, riposano sopra una semplice illusione, per cui si fa un'ipostasi di ciò che esiste semplicemente nel pensiero e si ammette nella stessa qualità appunto di un oggetto reale fuori del soggetto pensante; cioè si prende l'estensione, che non è se non fenomeno, per una proprietà delle cose esterne sussistente anche senza la nostra sensibilità, e il movimento per un effetto di esse, che avvenga realmente in sè anche fuori dei nostri sensi. Infatti la materia, la cui unione con l'anima fa nascere così grande difficoltà, non è altro che una semplice forma o un certo modo di rappresentarsi un oggetto ignoto per mezzo di quella intuizione, che si dice senso esterno. Può ben dunque esserci qualcosa fuori di noi, a cui corrisponda questo fenomeno, che diciamo materia; ma, nella sua qualità di fenomeno, essa non è fuori di noi, bensì unicamente come pensiero in noi, quantunque questo pensiero dal detto senso sia rappresentato come esistente fuori di noi.
</p>

<p>
La materia significa adunque, non una specie di sostanza affatto diversa ed eterogenea dall'oggetto del senso interno (anima), ma soltanto la disparità dei fenomeni degli oggetti (che in sè ci sono ignoti), le cui rappresentazioni noi diciamo esterne, in confronto di quelle che ascriviamo al senso interno, benchè esse appartengano semplicemente al soggetto pensante nè più nè meno di tutti gli altri pensieri, salvo che hanno in sè questa illusione che, rappresentando essi oggetti nello spazio, sembrano sciogliersi quasi dall'anima e star sospese fuori di essa, mentre pure lo stesso spazio, in cui esse sono intuite, non è se non una rappresentazione il cui riscontro omogeneo non può guari incontrarsi fuori dell'anima. Ora la questione non è più del commercio dell'anima con le altre sostanze note ad estranee fuori di noi, ma solo dell'unione delle rappresentazioni del senso interno con le modificazioni della nostra sensibilità esterna, e come queste possano tra loro unirsi secondo leggi costanti, sicchè si adunino in una esperienza.
</p>

<p>
Finchè noi accostiamo fenomeni interni ed esterni come semplici rappresentazioni della esperienza tra loro, noi non troviamo nessun controsenso, nulla che renda strana l'unione delle due specie di senso. Ma appena ipostatizziamo i fenomeni esterni, e non più come rappresentazioni, ma, nella qualità stessa in cui essi sono in noi, come cose sussistenti per sè anche fuori di noi, li riferiamo colle loro azioni, che in quanto fenomeni si mostrano in relazione tra loro, al nostro soggetto pensante, allora abbiamo un carattere delle cause efficienti fuori di noi, il quale non vuole accordarsi con gli effetti di esse in noi, poichè quello si riferisce semplicemente ai sensi esterni, ma questo a un senso interno: sensi che, sebbene uniti in un soggetto, pure sono sommamente eterogenei. Allora noi non abbiamo altri effetti esterni che cangiamenti di luogo, e altre forze che semplici tendenze risolventisi in rapporti nello spazio come loro effetti. Ma in noi gli effetti sono pensieri, tra cui non v'ha nessun rapporto luogo, movimento, forma o determinazione spaziale generale, e noi smarriamo interamente il filo conduttore delle cause negli effetti, che se ne dovrebbero dimostrare nel senso interno. Noi tuttavia dovremmo riflettere, che i corpi non sono oggetti in sè, che ci son presenti, bensì un semplice fenomeno, chi sa di qual oggetto ignoto; che il movimento non è l'effetto di questa causa ignota, ma soltanto il fenomeno del suo influsso sui nostri sensi; che per conseguenza l'uno e l'altro non sono qualcosa fuori di noi, ma solo rappresentazioni in noi; che quindi, non il movimento della materia cagiona in noi le rappresentazioni, ma che esso stesso (quindi anche la materia, che per suo mezzo ci si rende conoscibile) è una semplice rappresentazione, e che infine tutta la difficoltà vera<sup><a href="pagina_x_note_libro.xhtml#nota_101_II" id="nota_101_II_ritorno">nota 101</a></sup> si riduce a ciò: come e per quale causa le rappresentazioni della nostra sensibilità sono tra loro in tale rapporto che quelle, che diciamo intuizioni esterne, possano secondo leggi empiriche essere rappresentate come oggetti fuori di noi; questione, che non implica assolutamente la presunta difficoltà di spiegare l'origine delle rappresentazioni da cause efficienti esistenti fuori di noi, affatto estranee, prendendo i fenomeni di una causa ignota per la causa fuori di noi, ciò che non può dar luogo se non a confusione. Nei giudizi, in cui ricorre un equivoco radicatosi per lunga abitudine, è impossibile portare la rettificazione fino a quella intelligibilità che può essere richiesta in altri casi, in cui nessuna illusione inevitabile di questo genere confonde il concetto. Quindi questa nostra liberazione della ragione dalle teorie sofistiche difficilmente avrà già la evidenza, che le è necessaria per una piena soddisfazione.
</p>

<p>
Ma credo di poterla raggiungere nel seguente modo.
</p>

<p>
Tutte le obbiezioni possono dividersi in dommatiche, critiche e scettiche. L'obbiezione dommatica è quella diretta contro una proposizione, la critica quella diretta contro la dimostrazione di una proposizione. La prima ha bisogno di una cognizione circa la costituzione della natura d'un oggetto per poter affermare il contrario di ciò che la proposizione asserisce di questo oggetto; e appunto per questo è dommatica e presume di conoscere meglio dell'avversario la costituzione di cui si tratta. L'obbiezione critica, lasciando intatta la proposizione nel suo valore o non valore, e attaccando soltanto la dimostrazione, non ha punto bisogno di conoscer meglio l'oggetto o di attribuirsi una miglior conoscenza; essa sostiene soltanto che la conoscenza è priva di fondamento, non che sia falsa. L'obbiezione scettica contrappone, l'una all'altra, tesi e antitesi come obbiezioni di uguale importanza, ciascuna di esse a vicenda come domma e l'altra come obbiezione, ed è pertanto da ambo i lati opposti in apparenza dommatica, per annullare ogni giudizio intorno all'oggetto. Così, dunque, l'obbiezione dommatica come la scettica devono presumere entrambe tanta cognizione dell'oggetto quanta è necessaria per affermare di esso qualcosa positivamente o negativamente. Solo quella critica è di maniera che, sostenendo semplicemente che si prende in aiuto della propria affermazione qualcosa che è nullo e semplicemente fittizio, rovescia la teoria per ciò che le toglie il suo preteso fondamento, senza per altro voler nulla decidere circa la natura dell'oggetto.
</p>

<p>
Ora noi, secondo i concetti comuni della nostra ragione, siamo dommatici rispetto al commercio, in cui il nostro soggetto pensante sta con le cose fuori di noi, e consideriamo queste come veri oggetti sussistenti indipendentemente da noi secondo un certo dualismo trascendentale, che non attribuisce quei fenomeni esterni, come rappresentazioni, al soggetto, ma li trasferisce, così come ce li porge l'intuizione sensibile, fuori di noi come oggetti, e li separa del tutto dal nostro soggetto pensante. Ora questa surrezione è il fondamento di tutte le teorie sul commercio tra l'anima e il corpo; e non si domanda mai se questa realtà oggettiva dei fenomeni sia così interamente vera, ma la si presuppone per ammessa, e si sottilizza soltanto sul modo in cui si debba spiegare e intendere. I tre ordinari sistemi escogitati sopra questo punto, e realmente i soli possibili, sono quelli dell'influsso fisico, dell'armonia prestabilita e dell'assistenza soprannaturale.
</p>

<p>
I due ultimi modi di spiegare il commercio dell'anima con la materia sono fondati sulle obbiezioni contrarie al primo, che è la rappresentazione del pensiero volgare; che cioè quello che apparisce come materia, non possa essere col suo influsso immediato la causa di rappresentazioni, come di una specie affatto eterogenea di effetti. Ma essi allora non possono legare con quello che intendiamo per oggetto dei sensi esterni il concetto di materia che non è altro che fenomeno, e però già in sè semplice rappresentazione, cagionata da oggetti esterni quali si sieno; perchè altrimenti direbbero, che le rappresentazioni degli oggetti esterni non possono essere cause esterne delle rappresentazioni nello spirito nostro; che sarebbe un'obbiezione affatto priva di senso perchè non avverrà mai a nessuno di ritenere per causa esterna ciò che s'è una volta riconosciuto per semplice rappresentazione. Essi dunque devono, secondo in nostri principii, indirizzare la loro teoria a questo, che quello che è il vero (trascendentale) oggetto dei nostri sensi esterni, non possa esser la causa di quelle rappresentazioni (fenomeni), che noi intendiamo sotto il nome di materia. Ora, poichè nessuno può a ragione asserire di conoscere qualcosa della causa trascendentale delle nostre rappresentazioni dei sensi esterni, così la loro affermazione è interamente priva di fondamento. Ma se quelli che pretendono di migliorare<sup><a href="pagina_x_note_libro.xhtml#nota_102_II" id="nota_102_II_ritorno">nota 102</a></sup> la dottrina dell'influsso fisico, volessero, secondo la maniera di pensare d'un dualismo trascendentale, veder la materia come tale una cosa in sè (e non come semplice fenomeno di una cosa ignota) e rivolgere la loro obbiezione a dimostrare che un tale oggetto esterno, che non dimostra in sè altra causalità che quella dei movimenti, non possa più esser la causa efficiente di rappresentazioni, ma che per ciò deve intervenire un terzo essere per fondare tra i due, se non un'azione reciproca, almeno tuttavia una corrispondenza e armonia; allora essi darebbero principio alla loro confutazione ammettendo nel loro dualismo il <span xml:lang="el">πρώτον φεῦδος</span> dell'influsso fisico, e così con la loro obbiezione non confuterebbero tanto l'influsso fisico, ma il loro stesso presupposto dualistico. Perchè le difficoltà relative all'unione della natura pensante con la materia, provengono tutte senza eccezione unicamente da quella rappresentazione dualistica insinuatasi, che la materia come tale sia, non fenomeno, cioè semplice rappresentazione dello spirito, cui corrisponda un oggetto ignoto, ma l'oggetto in se stesso, così come esso esiste fuori di noi e indipendentemente da ogni sensibilità.
</p>

<p>
Contro dunque l'influsso fisico comunemente ammesso non può muoversi nessuna obbiezione dommatica. Infatti, se l'avversario ammette che la materia e il suo movimento sono semplici fenomeni, e quindi soltanto rappresentazioni, egli può porre la difficoltà soltanto in questo, che l'oggetto ignoto della nostra sensibilità non può esser la causa delle rappresentazioni in noi: ciò che niente autorizza ad asserire, poichè nessuno di un oggetto ignoto può decidere che cosa esso possa fare o non fare. Egli deve invece, secondo le prove addotte, ammettere necessariamente questo idealismo trascendentale, se vuol fare un'ipostasi delle rappresentazioni e trasferirle come vere cose fuori di noi.
</p>

<p>
Pure contro l'opinione comune dell'influsso fisico può esser fatta una fondata obbiezione critica. Un tale presunto commercio tra due specie di sostanze, la pensante e la estesa, ha a fondamento un dualismo grossolano, e fa di queste, che pure non sono se non semplici rappresentazioni del soggetto pensante, cose che sussistano per sè. Sicchè il malinteso influsso fisico può esser distrutto pienamente mostrando come nullo e fittizio l'argomento suo.
</p>

<p>
La famosa questione intorno al commercio del pensiero e dell'estensione si ridurrebbe, dunque, se si elimini del tutto ciò che è immaginario, unicamente a questo: come in un soggetto pensante in generale sia possibile un'intuizione esterna, cioè l'intuizione dello spazio (di ciò che lo occupa, forma e movimento). Ma a questa domanda niuno è possibile trovare una risposta; nè si può mai colmare questa lacuna del nostro sapere, bensì soltanto additarla, ascrivendo i fenomeni esterni a un oggetto trascendentale, che è la causa di questa specie di rappresentazioni, e che noi per altro non conosciamo punto, nè ne otterremo mai nessun concetto. In tutti i problemi, che possono rappresentarsi nel campo dell'esperienza, noi trattiamo quei fenomeni come oggetti in sè, senza preoccuparci del primo principio della loro possibilità (come fenomeni). Ma, se andiamo al di là dei suoi confini, divien necessario il concetto di un oggetto trascendentale.
</p>

<p>
Di queste osservazioni sul commercio tra l'essere pensante e l'esteso, la risoluzione di tutte le controversie o obbiezioni riguardanti lo stato della natura pensante, prima di tale commercio (della vita) o dopo tale commercio (alla morte), è una conseguenza immediata. L'opinione, che il soggetto pensante abbia potuto pensare prima d'ogni commercio col corpo, si enuncerebbe così: che prima del principio di questo modo di sensibilità, per cui qualcosa ci apparisce nello spazio, gli stessi oggetti trascendentali, che nello stato presente ci appariscono come corpi, han potuto essere intuiti in tutt'altro modo. L'opinione poi che l'anima dopo la fine d'ogni commercio col mondo corporeo possa tuttavia continuare a pensare, si enuncerebbe in questa forma: che se dovesse cessare il modo di sensibilità per cui gli oggetti trascendentali e per ora affatto ignoti ci appaiono come mondo materiale, non perciò viene anche a finire ogni intuizione di essi; ed è ben possibile che gli stessi ignoti oggetti continuino, benchè certo non più nella qualità di corpi, ad esser conosciuti dal soggetto pensante.
</p>

<p>
Ora invero nessuno può addurre la minima ragione in pro di tale affermazione fondata su principii speculativi, nonchè per dimostrarne, ma soltanto per presupporne, la possibilità; ma nessuno del pari può muover contro di essa una valida obbiezione dommatica. Giacchè chiunque della causa assoluta e intima ne sa tanto poco quanto me o chiunque altro. Ei non può dunque dire con fondamento di sapere su che si fondi la realtà dei fenomeni esterni nello stato presente (nella vita); quindi neppure, che la condizione di ogni intuizione esterna, oppure il soggetto stesso pensante, cesserà dopo questo stato (alla morte).
</p>

<p>
Ogni conflitto adunque intorno alla natura del nostro essere pensante e del rapporto di esso col mondo corporeo è unicamente una conseguenza di questo, che, rispetto a ciò, di cui non si sa nulla, si colma la lacuna con un paralogismo della ragione, facendo de' propri pensieri cose e ipostasi; donde nasce una scienza immaginaria sì rispetto a quello che afferma positivamente, sì rispetto a quello che afferma negativamente, credendosi ognuno di saper qualcosa degli oggetti, di cui nessun uomo ha un concetto qual sia, o convertendo le sue proprie rappresentazioni in oggetti, e avvolgendosi in un perpetuo circolo di equivoci e contraddizioni. Solo la freddezza di una critica severa ma giusta può liberare da questa illusione dommatica, che trattiene tanti con una felicità immaginaria tra teorie e sistemi, e può limitare tutte le nostre pretese speculative soltanto al campo della esperienza possibile; e non quasi con scipita spiritosaggine sui tentativi sì spesso mancati o con pii sospiri sui limiti della nostra ragione, ma per mezzo di una determinazione dei suoi confini compiuta con la scorta di principii sicuri: determinazione che oppone con la maggior sicurezza il suo <span xml:lang="la"><i>nihil ulterius</i></span> alle colonne d'Ercole, che la natura stessa ha poste per far continuare il viaggio della nostra ragione fin dove giungono, procedendo continue, quelle coste dell'esperienza, che noi non possiamo abbandonare senza avventurarci in un oceano senza rive; il quale, tra orizzonti sempre fallaci, ci obbligherebbe in fine a rinunziare a tutti gli sforzi faticosi e lunghi, come disperati.
</p>


<p class="testo_distanziato testo_centrato">
* * *
</p>


<p class="testo_distanziato">
Noi fin qui siamo rimasti ancora in debito di una spiegazione chiara e generale e pur naturale dei paralogismi della ragion pura, come anche della significazione dei loro ordinamenti sistematici e correnti parallelamente alla tavola delle categorie. Non avremmo potuto imprenderle al principio di questa sezione, senza correre il rischio dell'oscurità o anche di fare anticipazioni inopportune. Ora vogliamo tentar di soddisfare a questo obbligo.
</p>

<p>
Si può far consistere ogni apparenza in ciò, che la condizione soggettiva del pensiero è presa per la conoscenza dell'oggetto. Poi nell'introduzione alla Dialettica trascendentale abbiamo mostrato che la ragion pura si occupa soltanto della totalità della sintesi delle condizioni di un dato condizionato. Ora, poichè l'apparenza dialettica della ragion pura non può essere un'apparenza empirica che si trova nella scienza empirica determinata, così essa concernerà l'universalità delle condizioni del pensiero; e non si daranno se non tre casi dell'uso dialettico della ragion pura:
</p>

<p>
1<sup>o</sup> La sintesi delle condizioni di un pensiero in generale.
</p>

<p>
2<sup>o</sup> La sintesi delle condizioni del pensiero empirico.
</p>

<p>
3<sup>o</sup> La sintesi delle condizioni del pensiero puro.
</p>

<p>
In tutti questi tre casi la ragion pura ha da fare soltanto con la totalità assoluta di questa sintesi, ossia con quella condizione, che a sua volta è incondizionata. Su questa divisione si fonda anche la triplice apparenza trascendentale, che dà luogo alle tre sezioni della dialettica e fornisce le idee ad altrettante scienze apparenti della ragion pura, alla psicologia, alla cosmologia e alla teologia trascendentali.
</p>

<p>
Poichè nel pensiero in generale noi facciamo astrazione da ogni riferimento del pensiero a un qualunque oggetto (sia esso dei sensi o dell'intelletto puro), la sintesi delle condizioni di un pensiero puro in generale (n. 1) non è punto oggettiva, ma semplicemente una sintesi del pensiero col soggetto, la quale per altro falsamente è ritenuta per rappresentazione sintetica dell'oggetto.
</p>

<p>
Ma ne segue altresì, che la condizione dialettica alla conclusione di ogni pensiero, è l'Io nella proposizione universale: Io penso, la ragione ha che fare con questa condizione, in quanto essa stessa è incondizionata. Ma essa non è se non la condizione formale, ossia l'unità logica di ogni pensiero, in cui astrae da ogni oggetto, e pure vien rappresentata come un oggetto, che io penso, ossia l'Io stesso e la sua unità incondizionata.
</p>

<p>
Se uno mi rivolge in generale la domanda: di che natura è una cosa che pensa?, io non posso punto rispondervi a priori, perchè la risposta dev'essere sintetica, (chè una risposta analitica spiega forse il pensiero, ma non dà nessuna nuova conoscenza di quello su cui poggia questo pensiero, quanto alla sua possibilità). Ma per ogni soluzione sintetica si richiede l'intuizione, che nel problema così universale è stata messa da parte. Nessuno del pari può rispondere alla domanda nella sua universalità: quale dev'essere una cosa, che è mobile? Giacchè l'estensione impenetrabile (materia) non è data. Ora quantunque universalmente a quelle domande io non abbia nessuna risposta, pure mi sembra che nel caso particolare, una risposta possa darla nella proposizione che esprime l'autocoscienza: Io penso. Infatti questo Io è il primo soggetto, cioè sostanza; esso è semplice, e così via. Ma queste sarebbero allora mere proposizioni sperimentali, le quali tuttavia, senza una regola universale che esprimesse in generale e a priori le condizioni della possibilità di pensare, non potrebbero contenere nessun predicato simile (che non potrebbe essere empirico). In questo modo, la mia capacità, a principio così plausibile, di giudicare intorno alla natura di un essere pensante, e per puri concetti, mi diventa sospetta, benchè non ne abbia ancora scoperto l'errore.
</p>

<p>
Se non che le indagini ulteriori circa l'origine di questi attributi, che io attribuisco a me come essere pensante, possono scoprire questo errore. Essi non sono altro che categorie pure, con cui io non penso un oggetto determinato, ma soltanto l'unità delle rappresentazioni per determinare un oggetto determinato delle medesime. Se non che, senza un'intuizione che le sia a fondamento, la categoria non può creare il concetto d'un oggetto; perchè soltanto per mezzo dell'intuizione vien dato l'oggetto, che poi è pensato in conformità della categoria. Se io considero una cosa come sostanza nel fenomeno, devono prima essermi dati i predicati della sua intuizione, in cui distinguo il costante dal variabile e il sostrato (la cosa stessa) da quello che semplicemente vi inerisce. Se dico una cosa semplice nel fenomeno, intendo con ciò che l'intuizione di essa è bensì una parte del fenomeno, ma essa stessa non può esser divisa, e così via. Che se qualcosa è conosciuta come semplice soltanto nel concetto, e non nel fenomeno, io non ho per ciò nessuna conoscenza dell'oggetto, ma solo del concetto, che mi fo di qualcosa in generale, che non è capace di nessuna intuizione speciale. Io dico soltanto che penso qualche cosa affatto semplice, poichè realmente non posso dire più che questo solo: che qualcosa è.
</p>

<p>
Ora la semplice appercezione (Io) è sostanza nel concetto, semplice nel concetto, e così via: e a questo modo tutti quei teoremi psicologici hanno la loro esattezza incontrastabile. Tuttavia per questo non si conosce in nessun modo quel che si vuol propriamente sapere dell'anima; perchè tutti questi predicati non valgono assolutamente dell'intuizione, e non possono quindi avere nè anche nessuna conseguenza che si applichi ad oggetti della esperienza: quindi sono affatto vuoti. Infatti quel concetto della sostanza non m'insegna che l'anima dura per se stessa: non mi dice che essa è una parte delle intuizioni esterne, che a sua volta non possa più esser divisa, e che perciò non possa nascere da alcuna trasformazione della natura e non possa morire; le sole proprietà che potrebbero farmi conoscere l'anima nel conteso della esperienza, e darmi modo di sapere qualche cosa rispetto alla sua origine e al suo stato futuro. Ma se io dico per una semplice categoria che l'anima è una sostanza semplice, è chiaro che, poichè il nudo concetto intellettuale di sostanza non contiene altro se non che una cosa dev'esser rappresentata come soggetto in sè, senz'essere a sua vota predicato di qualche altra, di qui non ne discende nulla per la sua permanenza, e l'attributo di semplice non può aggiungere di certo questa permanenza; quindi così non si è menomamente illuminati su quel che possa spettare all'anima nei cangiamenti del mondo. Se ci si potesse dire che ell'è una parte semplice della materia, di essa, da quel che l'esperienza ce ne insegna, noi potremmo dedurre la permanenza e, insieme con la natura semplice, la indistruttibilità. Ma di ciò il concetto dell'Io nel principio psicologico (Io penso) non ci dice parola.
</p>

<p>
Ma che l'essere, che in noi pensa, presuma di conoscersi per mezzo di pure categorie e di quelle, che sotto ogni titolo di esse esprimono l'unità assoluta, dipende da ciò. L'appercezione è il principio stesso della possibilità delle categorie, che dalla parte loro non rappresentano altro che la sintesi del molteplice nell'intuizione, in quanto questo ha unità nell'appercezione. Quindi l'autocoscienza in generale è la rappresentazione di ciò che è la condizione di ogni unità, e intanto è a sua volta incondizionata. Si può quindi dire dell'Io pensante (anima) che si pensa come sostanza, semplice, numericamente identica in ogni tempo e correlato di ogni esistenza: che esso non conosce se stesso mediante le categorie, ma le categorie, e per mezzo di esse tutti gli oggetti, nell'assoluta unità dell'appercezione, quindi mediante se stesso. Ora è di certo molto evidente che io quello stesso che devo presupporre per conoscere un oggetto in generale, non posso conoscerlo anch'esso come oggetto, e che il Sè determinante (il pensiero) è diverso dal Sè determinabile (soggetto pensante) come conoscenza dell'oggetto. Pure nulla è più naturale e seducente dell'apparenza di prendere l'unità nella sintesi del pensiero per una unità percepita nel soggetto di questo pensiero. Si potrebbe dirla la surriezione della coscienza ipostatizzata (<span xml:lang="la"><i>apperceptionis substantiae</i></span>).
</p>

<p>
Se si vuol dare un titolo logico al paralogismo che ricorre nei raziocinii dialettici della psicologia razionale in quanto essi hanno tuttavia premesse vere, si può considerarlo come <span xml:lang="la"><i>sophisma figurae dictionis</i></span>, in cui la premessa maggiore fa della categoria rispetto alla sua condizione un semplice uso trascendentale, la minore invece e la conclusione rispetto all'anima, che è stata sussunta sotto tale condizione, fa della stessa categoria un uso empirico. Così, per es., il concetto di sostanza nel paralogismo della semplicità è un puro concetto intellettuale, di uso meramente trascendentale; ossia di nessun uso senza le condizioni dell'intuizione sensibile. Intanto nella minore lo stesso concetto è applicato a tutta l'esperienza interna, senza tuttavia stabilire prima e mettere a fondamento la condizione della sua applicazione <i>in concreto</i>, ossia la permanenza di esso; e ne vien quindi fatto un uso empirico, quantunque qui illecito.
</p>

<p>
Per mostrare infine la connessione sistematica di tutte queste affermazioni dialettiche di una psicologia razionale in un sistema di ragion pura, e però la loro completezza, si noti che l'appercezione si realizza per tutte le classi di categorie, ma solo attenendosi a quei concetti dell'intelletto, che in ciascuna di queste classi sono per le altre a fondamento dell'unità per una percezione possibile, quindi: sussistenza, realtà, unità (non pluralità) e esistenza; soltanto che la ragione qui le rappresenta tutte come condizioni della possibilità di un essere pensante. L'anima dunque conosce in se medesima:
</p>


<table>
	<thead>
		<tr>
			<th>
				1.
      </th>
		</tr>
	</thead>
	<tbody>
		<tr>
			<td>
				L'unità incondizionata del rapporto,
			</td>
		</tr>
		<tr>
			<td>
				cioè se stessa, non come inerente, ma sussistente.
			</td>
		</tr>

	</tbody>
</table>

<table>
	<thead>
		<tr>
			<th>
				2.
			</th>
			<th>
				3.
			</th>
		</tr>
	</thead>
	<tbody>
		<tr>
			<td>
				L'unità incondizionata
			</td>
			<td>
				l'unità incondizionata nella 
			</td>
		</tr>
		<tr>
			<td>
				della qualità
			</td>
			<td>
				pluralità nel temo, cioè
			</td>
		</tr>
		<tr>
			<td>
				cioè non come reale totalità
			</td>
			<td>
				non come soggetti numericamente
			</td>
		</tr>
		<tr>
			<td>
				ma semplice<sup><a href="pagina_x_note_libro.xhtml#nota_103_II" id="nota_103_II_ritorno">nota 103</a></sup>,
			</td>
			<td>
				diversi, ma come uno e
			</td>
		</tr>
		<tr>
			<td>
			
			</td>
			<td>
				identico soggetto,
			</td>
		</tr>

	</tbody>
</table>

<table>
	<thead>
		<tr>
			<th>
				4.
      </th>
		</tr>
	</thead>
	<tbody>
		<tr>
			<td>
				l'unità incondizionata
			</td>
		</tr>
		<tr>
			<td>
				dell'esistenza nello spazio
			</td>
		</tr>
		<tr>
			<td>
				cioè non come coscienza di più cose esterne
			</td>
		</tr>
		<tr>
			<td>
				ma solo dell'esistenza di se stessa
			</td>
		</tr>
		<tr>
			<td>
				e dell'altre cose soltanto come sue rappresentazioni.
			</td>
		</tr>

	</tbody>
</table>

<p class="testo_distanziato">
La ragione è la facoltà dei principii. Le affermazioni della psicologia pura non contengono predicati empirici dell'anima, ma predicati che, se essi han luogo, devono determinare l'oggetto in sè indipendentemente dall'esperienza. Devono dunque ragionevolmente esser fondati su principii e concetti universali di nature pensanti. Invece si ha che le regge tutte la rappresentazione particolare: Io sono; la quale, appunto perchè esprime la formula pura di ogni mia esperienza (indeterminatamente), si annunzia come proposizione universale, che vale per tutti gli esseri pensanti, e poichè essa è per tutti i rispetti particolare, porta con sè l'apparenza di un'assoluta unità delle condizioni del pensiero in generale, e così si estende al di là della sfera dell'esperienza possibile.
</p>

<p class="testo_distanziato testo_centrato">
FINE
</p>






</body>
</html>

