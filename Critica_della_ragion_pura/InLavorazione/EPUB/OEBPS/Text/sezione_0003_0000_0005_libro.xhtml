<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="it" lang="it">
<head>
    <title>Critica della ragion pura di Immanuel Kant</title>
    <link href="../Styles/Style0001.css" rel="stylesheet" type="text/css"/>
</head>
<body>

<h6 id="cap_0004_0001_0001_0001_0004_0003">CAPITOLO II</h6>
<p class="capitolo">
Il canone della ragion pura.
</p>

<p class="testo_distanziato">
È umiliante per la ragione umana che essa nel suo uso puro non conchiuda nulla, e per di più abbia bisogno anche d'una disciplina per frenare i suoi eccessi e prevenire le illusioni, che gliene vengano. Se non che, d'altra parte, è una cosa che la risolleva e le infonde fiducia in se medesima, che essa possa e debba esercitare questa stessa disciplina, senz'ammettere sopra di sè nessun altra censura, intanto che i limiti, che essa è obbligata a imporre al suo uso speculativo, limitano insieme le pretese sofistiche di ogni avversario;  e possa quindi assicurare contro tutti gli attacchi quanto le può tuttavia restare delle sue esigenze una volta eccessive. La grandissima, e forse unica, utilità d'ogni filosofia della ragion pura è dunque soltanto negativa: poichè essa cioè non serve da organo per l'estendimento, ma da disciplina per la delimitazione, e in luogo di scoprire la verità, ha il merito silenzioso d'impedire gli errori.
</p>

<p>
Intanto, deve pur esserci in qualche parte una sorgente di conoscenze positive appartenenti al dominio della ragion pura, che non dian luogo ad errori se non per un malinteso, ma nel fatto costituiscano il fine d'ogni industria della ragione. Infatti, altrimenti, a qual motivo si dovrebbe ascrivere il desiderio indomabile di fermare dovunque il piede assolutamente di là dai limiti dell'esperienza? Essa presentisce oggetti aventi per essa un grande interesse. Entra nella via della speculazione pura, per accostarsi ad essi; ma essi si involano da lei. Probabilmente sarà sperabile per lei una miglior ventura sull'unica via, che le rimane, quella dell'uso pratico.
</p>

<p>
Io intendo per canone il complesso dei principii a priori del retto uso di certe facoltà conoscitive in generale. Così la logica generale, nella sua parte analitica, è un canone per l'intelletto e per la ragione in generale, ma solo rispetto alla forma, perchè essa astrae da ogni contenuto. Così l'Analitica trascendentale è stata il canone dell'intelletto puro; perchè questo è soltanto capace di vere conoscenze sintetiche a priori. Ma dove non sia possibile retto uso di una facoltà conoscitiva, non c'è canone. Ora ogni conoscenza sintetica della ragion pura nel suo uso speculativo, giusta tutte le prove fin qui addotte, è affatto impossibile. Dunque, non si dà punto canone dell'uso speculativo della medesima (poichè questo è del tutto dialettico), ma tutta la logica trascendentale non è, da questo aspetto, se non una disciplina. Per conseguenza se, dovunque ci sia un retto uso della ragion pura, ci deve essere anche un canone di esso, questo non riguarderà l'uso speculativo, ma l'uso pratico della ragione, che or dunque noi vogliamo indagare.
</p>

<p class="sezione" id="cap_0004_0001_0001_0001_0004_0003_sez_I">
SEZIONE PRIMA
</p>
<p class="testo_centrato testo_maiuscoletto">
Dello scopo ultimo dell'uso puro della nostra ragione.
</p>

<p class="testo_distanziato">
La ragione da una tendenza della sua natura è spinta a procedere oltre l'uso empirico e ad avventurarsi, in un uso puro e per semplici idee, fino agli estremi confini di ogni conoscenza e trovar pace soltanto nel compimento del suo giro, in un tutto sistematico per sè stante. Questa tendenza è fondata sul suo interesse speculativo o piuttosto unicamente e soltanto sul suo interesse pratico?
</p>

<p>
Metto ora da parte la sorte che la ragion pura ha nel rispetto speculativo, e studio soltanto i problemi la cui soluzione costituisce il suo ultimo scopo ― possa ella raggiungerlo o no ― e in vista del quale tutti gli altri han solo il valore di mezzi. Questi fini supremi a loro volta dovranno, secondo la natura della ragione, avere unità per promuover compatto quello interesse della umanità, che non è subordinato a un interesse superiore.
</p>

<p>
Lo scopo finale, al quale da ultimo mira la speculazione della ragione nell'uso trascendentale, riguarda tre oggetti: la libertà del volere, l'immortalità dell'anima e l'esistenza di Dio. Rispetto a tutti e tre il mero interesse speculativo della ragione non è se non molto ristretto; e per esso molto difficilmente sarebbe intrapresa una ricerca trascendentale, che importa un lavoro così faticoso, in lotta con incessanti ostacoli, poichè di tutte le scoperte, in essa per avventura possibili, non si può fare alcun uso, che valga a dimostrare <i>in concreto</i>, ossia nella scienza della natura, la sua utilità. Se la volontà può anche esser libera, questo non riguarda se non la la causa intelligibile del nostro volere. Perchè, quanto ai fenomeni delle sue manifestazioni, cioè alle azioni, noi dobbiamo, secondo una massima fondamentale inviolabile, senza di cui non potremmo esercitare una ragione nell'uso empirico, spigarle non altrimenti che tutti gli altri fenomeni della natura, ossia secondo le leggi immutabili di questa. Quand'anche noi potessimo conoscere la natura spirituale dell'anima (e con essa la sua immortalità), non vi si potrebbe fare assegnamento nè pei fenomeni di questa vita come principio di spiegazione, nè per la special natura dello stato futuro, poichè il nostro concetto di una natura incorporea è semplicemente negativo, e non estende menomamente la nostra conoscenza, nè ci offre una materia utile a conseguenze, salvo che per tali conseguenze, che non potrebbero valere se non come finzioni, ― le quali per altro dalla filosofia non devono essere permesse. Se anche, in terzo luogo, fosse dimostrata l'esistenza di una Intelligenza suprema, noi ce ne gioveremmo bensì per rendere intelligibile la finalità nella disposizione del mondo e l'ordine che c'è in tutto, ma non saremmo punto autorizzati a ricavarne una disposizione e un ordinamento particolare, o ad argomentarli quindi arditamente, dove non siano percepiti; in quanto è una regola necessaria dell'uso speculativo della ragione di non trascurare le cause naturali e di non rinunziare a quello, di cui possiamo informarci mercè l'esperienza, per dedurre ciò che conosciamo da quello che trascende del tutto ogni nostra conoscenza. In una parola, queste tre proposizioni per la ragione speculativa restano sempre trascendenti, e non hanno in verun modo uso immanente, cioè utile per gli oggetti dell'esperienza ammissibile e quindi per noi; ma sono, considerate in se stesse, sforzi oziosi e, per di più, straordinariamente difficili della nostra ragione.
</p>

<p>
Se dunque queste tre proposizioni cardinali non ci sono guari necessarie per il sapere e pur ci sono raccomandate vivamente dalla nostra ragione, la loro importanza non dovrà propriamente riguardare se non il pratico.
</p>

<p>
Pratico è tutto ciò che è possibile per mezzo della libertà. Ma, se le condizioni dell'esercizio del nostro libero arbitrio sono empiriche, la ragione non vi può avere se non un uso regolativo e servire soltanto a realizzare l'unità delle leggi empiriche; come per es., nella dottrina della prudenza la unificazione dei fini datici dalle nostre inclinazioni in un fine solo, la felicità, e l'accordo dei mezzi per raggiungerlo, costituisce tutto l'ufficio della ragione, la quale a tal uopo non può fornire nient'altro che leggi prammatiche della libera condotta pel raggiungimento dei fini raccomandatici dai sensi, e quindi non leggi pure, determinate affatto a priori. Invece, le leggi pratiche pure, il cui scopo è dato dalla ragione pienamente a priori, e che comandano, non in modo empiricamente condizionato, ma assolutamente, saranno prodotte dalla ragion pura. Ma tali sono le leggi morali; quindi queste appartengono soltanto all'uso pratico della ragion pura e ammettono un canone.
</p>

<p>
Tutto l'apparecchio, adunque, della ragione nella elaborazione, che può dirsi filosofia pura, non è in fatto indirizzato se non ai tre suddetti problemi. Ma questi stessi hanno, a loro volta, uno scopo più remoto, che cosa cioè bisogna fare, se il volere è libero, se c'è un Dio e un mondo futuro. E poichè questo riguarda la nostra condotta in rapporto al fine supremo, lo scopo ultimo della natura saggia e provvidente nella costituzione della nostra ragione consiste soltanto nel morale. 
</p>

<p>
Ma è necessaria una certa cautela per non divagare, ― poichè noi rivolgiamo la nostra attenzione a un oggetto, che è estraneo alla filosofia trascendentale<sup><a href="pagina_x_note_libro.xhtml#nota_82_II" id="nota_82_II_ritorno">nota 82</a></sup>, ― in episodi, e non venir meno all'unità del sistema; e d'altra parte anche per non far mancare nulla, dicendo troppo poco di questa nuova materia, alla chiarezza e all'efficacia. Io spero di fare l'una cosa e l'altra tenendomi più vicino che sia possibile al trascendentale e ponendo affatto da parte ciò che vi può essere in certo modo di psicologico, cioè di empirico.
</p>

<p>
E in primo luogo è da notare, che io per ora mi servirò del concetto di libertà soltanto nel senso pratico, e metterò da parte, come già disbrigato, quello trascendentale, che non può essere presupposto empiricamente se non come principio di spiegazione dei fenomeni, ma per se stesso è un problema per la ragione. È arbitrio semplicemente animale (<span xml:lang="la"><i>arbitrium brutum</i></span>) quello che non può essere determinato se non da stimoli sensibili, ossia patologicamente. Ma quello, che è indipendente da stimoli sensibili, e quindi può esser determinato da motivi, che non sono rappresentati se non dalla ragione, dicesi libero arbitrio (<span xml:lang="la"><i>arbitrium liberum</i></span>), e tutto ciò che vi si connette, o come principio o come conseguenza, è detto pratico. La libertà pratica può essere dimostrata per esperienza. Perchè non soltanto ciò che stimola, cioè che tocca immediatamente i sensi, determina l'arbitrio umano, ma noi abbiamo il potere di vincere con rappresentazioni di ciò che è, se anche lontanamente, utile o dannoso, le impressioni esercitate sulla nostra facoltà sensibile di desiderare: ma queste riflessioni intorno a ciò che, rispetto a tutta la nostra condizione, è buono e utile, riposano sulla ragione. Ci son dunque anche queste leggi, che sono imperativi, cioè leggi oggettive, della libertà, e che esprimono quello che deve accadere, sebbene forse non accada, e si distinguono in ciò dalle leggi della natura, le quali trattano solo di ciò che accade; e perciò si dicono anche leggi pratiche.
</p>

<p>
Ma se la ragione stessa in questi atti, mediante i quali prescrive leggi, non sia determinata a sua volta da altri influssi, e se quello che rispetto agli impulsi sensibili si dice libertà, rispetto a cause efficienti più alte e più remote non possa essere a sua volta natura, questo nel pratico non ci riguarda, poichè noi domandiamo alla ragione soltanto la prescrizione della condotta; ma è una questione meramente speculativa che noi, finchè la nostra mira è rivolta al fare o non fare, possiamo porre da parte. Noi dunque conosciamo la libertà pratica per esperienza come una delle cause naturali, cioè come una causalità della ragione nella determinazione della ragione, laddove la libertà trascendentale richiede una indipendenza di questa ragione stessa (rispetto alla sua causalità di iniziare una serie di fenomeni) da tutte le cause determinanti del mondo sensibile, e però pare sia in contrasto alla legge della natura, quindi a ogni esperienza possibile, e perciò resta un problema. Se non che per la ragione questo problema non appartiene all'uso pratico; ond'è che in un canone della ragion pura noi siamo soltanto a due questioni, che si riferiscono all'interesse pratico della ragione, e rispetto alle quali un canone del suo uso dev'esser possibile, ossia: C'è un Dio? C'è una vita futura? La questione circa la libertà trascendentale concerne semplicemente il sapere speculativo, e noi, come affatto indifferente, possiamo metterla da parte, quando si tratta del pratico, e su di essa nell'Antinomia della ragion pura si possono trovare gli schiarimenti sufficienti.
</p>

<p class="sezione" id="cap_0004_0001_0001_0001_0004_0003_sez_II">
SEZIONE SECONDA
</p>
<p class="testo_centrato testo_maiuscoletto">
Dell'ideale del Sommo Bene come principio determinante del fine ultimo della ragion pura.
</p>

<p class="testo_distanziato">
La ragione ci ha condotti, nel suo uso speculativo, attraverso il campo delle esperienze, e poichè quivi non si può trovar mai per lei completa soddisfazione, di lì alle idee speculative, le quali per altro alla fine ci han ricondotto da capo alla esperienza, e hanno quindi compiuto il suo disegno in modo, utile bensì, ma non conforme alla nostra attesa. Ora ci resta tuttavia un tentativo da fare: se cioè una ragion pura non possa trovarsi anche nell'uso pratico, se in questo essa ci conduca a idee, che raggiungono quei più alti fini della ragion pura, che noi abbiamo additati, e se essa dunque, dal punto di vista del suo interesse pratico, non possa accordare quello che ci rifiuta assolutamente rispetto allo speculativo.
</p>

<p>
Ogni interesse della mia ragione (così lo speculativo, come il pratico) si concentra nelle tre domande seguenti:
</p>

<p>
1<sup>o</sup> Che cosa posso sapere?
</p>

<p>
2<sup>o</sup> Che cosa devo fare?
</p>

<p>
3<sup>o</sup> Che cosa posso sperare?
</p>

<p>
La prima domanda è meramente speculativa. Noi abbiamo (come mi lusingo) esaurito tutte le risposte possibili ad essa e trovato infine quella, di cui la ragione invero deve appagarsi, e, se essa mira al pratico, ha anche giusto motivo di appagarsi; ma dai due grandi scopi, ai quali era propriamente rivolto tutto questo sforzo della ragion pura, siamo rimasti tanto distanti, come se per pigrizia avessimo rinunziato da principio a questo lavoro. Se dunque si tratta del sapere, è per lo meno sicuro e stabilito che non si può, rispetto a quei due problemi, esserne mai parte.
</p>

<p>
La seconda domanda è meramente pratica. Come tale, essa può di certo appartenere alla ragion pura, ma allora tuttavia essa non è trascendentale, bensì morale; e però non può occupare la nostra critica in sè.
</p>

<p>
La terza domanda, cioè: «Se io ora fò quel che debbo, che cosa allora posso sperare?» è insieme pratica e teoretica, sicchè il pratico serve soltanto da filo conduttore per rispondere alla domanda teoretica, e, se questa s'innalza, speculativa. Ogni speranza infatti s'indirizza alla felicità, ed è, rispetto al pratico e alla legge morale, quello stesso che la legge naturale rispetto alla conoscenza teoretica delle cose. Quella giunge alla conclusione che qualche fine è (ciò che costituisce l'ultimo fine possibile) poichè qualche cosa deve accadere; questo, che qualche cosa è (ciò che opera come causa suprema) poichè qualche cosa accade.
</p>

<p>
La felicità è l'appagamento di tutte le nostre tendenze (tanto <span xml:lang="la"><i>extensive</i></span>, nella molteplicità loro, quanto <span xml:lang="la"><i>intensive</i></span>, rispetto al grado, e anche <span xml:lang="la"><i>potensive</i></span>, rispetto alla durata). Io dico legge prammatica (regola di prudenza) la legge pratica derivante dal motivo della felicità; morale (legge dei costumi) quella invece, in quanto ce n'è una, che non ha altro motivo, che il merito<sup><a href="pagina_x_note_libro.xhtml#nota_83_II" id="nota_83_II_ritorno">nota 83</a></sup> di esser felice. La prima consiglia che cosa si deve fare, se noi vogliamo divenir partecipi della felicità, la seconda comanda come dobbiamo comportarci solo per farci degni della della felicità. La prima cosa si fonda su principii empirici; perchè io altrimenti che per esperienza non posso nè sapere quali tendenze ci sono, che vogliono esser soddisfatte, nè quali sono le cause naturali che possono produrre la loro soddisfazione. La seconda astrae da tendenze e mezzi naturali di soddisfarle, e considera solo la libertà di un essere ragionevole in generale e le condizioni necessarie, nelle quali soltanto ella s'accorda secondo principii nella distribuzione della felicità, e può quindi per lo meno poggiare su semplici idee della ragion pura e esser conosciuta a priori.
</p>

<p>
Io ammetto che realmente ci sono leggi morali pure, che determinano affatto a priori (senza riguardo a motivi empirici, cioè alla felicità) il fare e il non fare, cioè l'uso della libertà di un essere ragionevole in generale; e che queste leggi comandano assolutamente (non semplicemente in modo ipotetico nel supposto di altri fini empirici), e però sono per ogni aspetto necessarie. Io posso presupporre questa proposizione, appellandomi non soltanto alle dimostrazioni dei più chiari moralisti, ma al giudizio morale di ogni uomo, quando egli vuol pensare chiaramente una simile legge.
</p>

<p>
La ragion pura contiene, dunque, per vero, non nel suo uso speculativo, ma in un certo uso pratico, ossia in quello morale, principii della possibilità dell'esperienza, cioè di azioni, che conformemente ai precetti morali potrebbero incontrarsi nella storia degli uomini. Infatti, poichè essa comanda, che queste azioni debbano accadere, esse devono poter accadere, e deve quindi esser possibile una maniera particolare di unità sistematica, la morale, laddove l'unità sistematica della natura secondo principi speculativi della ragione non poteva essere dimostrata; poichè la ragione veramente ha una causalità rispetto alla libertà in generale, ma non rispetto a tutta la natura, e i principii morali della ragione bensì possono produrre atti liberi, ma non le leggi della natura. I principii pertanto della ragion pura hanno realtà oggettiva nel loro uso pratico, ma segnatamente nel morale.
</p>

<p>
Dico «mondo morale» il mondo conforme a tutte le leggi morali (come esso può essere secondo la libertà degli esseri ragionevoli, e deve essere secondo le leggi necessarie della moralità). Questo mondo così vien pensato soltanto come mondo intelligibile, poichè in esso si astrae da tutte le condizioni (fini) e anche da tutti gli ostacoli della moralità a esso inerenti (debolezza o impurità della natura umana). Come tale, è dunque una semplice idea, ma nondimeno pratica, la quale realmente può e deve avere il suo influsso sul mondo sensibile, per renderlo, quanto è possibile, conforme a questa idea. L'idea di un mondo morale ha quindi realtà oggettiva; non già perchè si rivolga a un oggetto di intuizione intelligibile (di tali non ne possiamo guari pensare), sibbene al mondo sensibile ma come oggetto della ragion pura nel suo uso pratico e <span xml:lang="la"><i>corpus mysticum</i></span> degli esseri ragionevoli che vi sono, in quanto il loro libero arbitrio, sotto leggi morali, ha in sè una generale unità sistematica con se stesso, come con la libertà di ogni altro.
</p>

<p>
Questa è la risposta alla prima delle due domande della ragion pura riguardante l'interesse pratico: Fa ciò per cui diventi degno di esser felice. La seconda dice: «Se io mi comporto in modo da non essere indegno della felicità, come posso sperare di poterne quindi divenire partecipe?». Per la risposta ad essa si tratta di sapere, se i principii della ragion pura, che prescrivono a priori la legge, vi leghino anche questa speranza in modo necessario.
</p>

<p>
Io dico pertanto: che a quella guisa che i principii morali secondo la ragione sono nel, loro uso pratico necessari, egualmente necessario secondo la ragione è ammettere nel suo uso<sup><a href="pagina_x_note_libro.xhtml#nota_84_II" id="nota_84_II_ritorno">nota 84</a></sup> teoretico, che ognuno abbia cagion di sperare la felicità nella stessa misura, in cui egli se n'è reso degno con la sua condotta, e che quindi il sistema della moralità è unito inseparabilmente con quello della felicità, ma soltanto nell'idea della ragion pura.
</p>

<p>
Ora, in un mondo intelligibile, cioè morale, nel cui concetto si fa astrazione da tutti gli impedimenti della moralità (delle tendenze), un tal sistema di felicità proporzionata congiunta con la moralità si può anche concepire necessariamente, poichè la libertà, parte mossa, parte limitata dalle leggi morali, sarebbe essa stessa causa della felicità universale; gli esseri ragionevoli dunque sarebbero, già sotto la guida di tali principii, autori del loro proprio benessere duraturo, e insieme di quello altrui. Ma questo sistema, della moralità che ricompensa se stessa, non è se non una idea, la cui realizzazione riposa sulla condizione, che ciascuno faccia quello che deve, cioè che tutti gli atti degli esseri ragionevoli abbian luogo come se derivassero da una suprema volontà, che comprendesse in sè o sotto di sè ogni privato arbitrio. Ma, poichè l'obbligazione della legge morale resta valida per ogni uso particolare della libertà, quand'anche altri non si comportino in conformità di questa legge, così non è determinato, nè dalla natura delle cose del mondo, nè dalla causalità degli atti e dal loro rapporto con la moralità, come le loro conseguenze si conterranno verso la felicità; e l'indicata connessione necessaria della speranza di esser felice con lo sforzo incessante di rendersi degno della felicità non può esser conosciuta dalla ragione, se si prende a fondamento semplicemente la natura, ma può esser soltanto sperata, se contemporaneamente una suprema Ragione, che comanda secondo le leggi morali, vien posta a fondamento come causa della natura.
</p>

<p>
Io dico ideale del Sommo Bene l'idea di una tale intelligenza, in cui il volere morale unito alla più alta beatitudine è causa di ogni felicità del mondo, in quanto essa sta in esatto rapporto con la moralità (come merito di esser felice). La ragion pura, dunque, non può trovare se non nell'ideale del Sommo Bene originario il fondamento della connessione praticamente necessaria dei due elementi del sommo bene derivato, di un mondo intelligibile, ossia morale. Ora, poichè noi dobbiamo rappresentarci necessariamente con la ragione come appartenenti a tal mondo, quantunque i sensi non ci presentino se non un mondo di fenomeni, noi dovremmo ammettere quello come una conseguenza della nostra condotta nel mondo sensibile, e poichè questo non ci offre una tale connessione, come un mondo per noi futuro. Dio adunque e una vita futura, secondo i principii della stessa ragion pura, sono due presupposti non separabili della obbligazione impostaci da essa ragion pura.
</p>

<p>
La moralità in sè forma un sistema, ma non la felicità, se non in quanto è distribuita in misura esattamente proporzionale alla moralità. Ma questo è possibile soltanto nel mondo intelligibile, sotto un creatore reggitore sapiente. La ragione si vede costretta ad ammettere un tal creatore e reggitore con la vita in cotesto mondo, che noi dobbiamo considerare come futuro, o a vedere nelle leggi morali vuote chimere; poichè la conseguenza necessaria, che la stessa ragione connette ad esse, senza quel presupposto è destinata a cadere. E però anche ognuno considera le leggi morali come un comando: ciò che esse non potrebbero essere, se non congiungessero a priori con le loro regole conseguenze proporzionate, e non importassero quindi conseguenze e minacce. Ma questo esse nè anche possono fare, dove non siano in un Essere necessario come nel Sommo Bene, che solo può render possibile una siffatta unità finale<sup><a href="pagina_x_note_libro.xhtml#nota_85_II" id="nota_85_II_ritorno">nota 85</a></sup>.
</p>

<p>
Leibniz chiamava il mondo, in quanto vi si bada soltanto agli esseri ragionevoli e al loro rapporto secondo le leggi morali, sotto il governo di un sommo bene, il Regno della grazia, e lo distingueva dal Regno della natura, in cui essi sottostanno bensì alle leggi morali, ma non attendono altra conseguenza dalla loro condotta, che secondo il corso della natura del nostro mondo sensibile. Vedersi dunque nel regno della grazia, dove ci aspetta ogni felicità, tranne che noi stessi non restringiamo la parte nostra col renderci indegni di esser felici, è un'idea della ragione praticamente necessaria.
</p>

<p>
Le leggi morali, in quanto diventano insieme fondamenti soggettivi delle azioni, ossia principii soggettivi, diconsi massime. Il giudizio della moralità, nella sua purezza e nelle conseguenze, si fa secondo idee; l'osservanza delle leggi, secondo massime.
</p>

<p>
È necessario che tutta intera la nostra vita sia subordinata a massime morali; ma è insieme impossibile, che ciò accada, se la ragione non unisce con la legge morale, che è una semplice idea, una causa efficiente, che per la condotta a norma di quella determini un esito esattamente corrispondente ai nostri fini supremi, sia in questa, sia in un'altra vita. Senza dunque un Dio e senza un mondo per noi ora invisibile ma sperato, le idee sovrane della moralità sono bensì oggetti di approvazione e di ammirazione, ma non motivi di proposito e di azione, poichè esse non adempiono tutto il fine, che per ogni essere ragionevole è, naturalmente e dalla stessa ragion pura, determinato a priori, e necessario.
</p>

<p>
Se non che la felicità per la nostra ragione è a gran pezza diversa dal Bene intero. Essa non l'approva (per quanto la inclinazione possa desiderarla) se non in quanto essa è congiunta col merito di essere felice, cioè con la buona condotta morale. Se non che la moralità e con essa il semplice merito di esser felice sono ancora ben lontani dal bene intero. Per integrar questo, chi s'è condotto in modo da non esser indegno della felicità, dee potere sperare di diventarne partecipe. La ragione stessa libera da ogni riguardo privato, ove si ponga, senza considerare alcuno interesse proprio, al posto di un essere, che avrebbe da distribuire agli altri ogni felicità, non può giudicare altrimenti; giacchè nella idea pratica i due elementi sono essenzialmente congiunti, ma in modo, che l'intenzione morale renda possibile a principio, come condizione, la partecipazione alla felicità; e non, viceversa, la mira alla felicità la intenzione morale. Nel secondo caso infatti questa non sarebbe morale, e quindi nè anche degna di tutta la felicità, la quale, di fronte alla ragione, non conosce altra limitazione che quella derivante dalla nostra stessa condotta immorale.
</p>

<p>
La felicità dunque nella esatta proporzione con la moralità degli esseri ragionevoli, ond'essi se ne rendono degni, forma essa solo il Sommo Bene di un mondo, in cui noi, secondo i precetti della ragion pura, ma pratica, dobbiamo affatto metterci, e che non è di certo se non un mondo intelligibile, poichè il mondo sensibile non ci promette dalla natura delle cose una tal unità sistematica dei fini; un mondo, la cui realtà non può essere nè anche fondata sul presupposto di un Sommo Bene originario; un mondo, in cui la ragione è per sè stante, fornita di tutta la potenzialità di una causa suprema, con perfetta conformità ai fini fonda, mantiene e compie l'ordine, sebbene affatto celato a noi nel mondo sensibile, universale delle cose.
</p>

<p>
Ora questa teologia morale ha il vantaggio speciale sulla speculativa, che essa conduce immancabilemente al concetto di un primo Ente unico, onniperfetto e ragionevole, cui la teologia speculativa non ci indicava mai con principii oggettivi, e tanto meno poteva convincercene. Noi infatti non troviamo nè nella teologia trascendentale nè nella naturale, per quanto la ragione vi possa andare in là, un argomento importante per ammettere soltanto un unico Ente, da mettere a capo di tutte le cause naturali, e da cui nello stesso tempo non avremmo nessuna ragione sufficiente per farne dipendere queste. La contrario, se noi indaghiamo, dal punto di vista dell'unità morale, come legge necessaria del mondo, la causa che sola può dare a questa un effetto proporzionato, e quindi anche la forza obbligatoria per noi, allora dev'esserci una volontà suprema unica, che comprende in sè tutte queste leggi. Perchè come trovare in volontà diverse una perfetta unità di fini? Questa volontà dev'essere onnipotente, affinchè a lei sia soggetta la natura intera e il suo rapporto con la moralità del mondo; onniscente, affinchè essa conosca l'intimo delle intenzioni e il loro valore morale; onnipresente, affinchè sia immediatamente pronta a ogni bisogno richiesto dal sommo bene del mondo; eterna affinchè, in nessun tempo manchi questo accordo della natura con la libertà, e così via.
</p>

<p>
Ma questa unità sistematica dei fini in questo mondo di intelligenze, ― il quale, sebbene come semplice natura non possa dirsi se non mondo sensibile, può come sistema della libertà, esser detto mondo intelligibile, cioè morale (<span xml:lang="la"><i>regnum gratiae</i></span>), ― conduce immancabilemente anche all'unità finale di tutte le cose, che formano questo gran tutto secondo leggi universali della natura, come la prima secondo leggi universali e necessarie morali; e unisce la ragion pratica con la speculativa. Il mondo dev'esser rappresentato come derivante da una idea, se deve accordarsi con quell'uso della ragione, senza di cui da noi stessi ci terremmo indegni della ragione, cioè con l'uso morale, come quello che poggia interamente sull'idea del sommo bene. Quindi tutta la scienza della natura riceve una direzione secondo la forma d'un sistema dei fini e nel suo più alto svolgimento diventa fisico-teologia. Ma questa, movendo dall'ordine morale, come da una unità fondata nell'essenza della libertà e non stabilita accidentalmente per comandi esterni, riporta la finalità della natura a principii, che debbano essere a priori legati inscindibilmente con l'interna possibilità delle cose e quindi con una teologia trascendentale, che prenda l'ideale della somma perfezione ontologica a principio dell'unità sistematica, che unisce secondo leggi naturali universali e necessarie tutte le cose, poichè esse hanno tutte la loro origine nell'assoluta necessità di un primo unico Ente.
</p>

<p>
Qual uso possiamo fare del nostro intelletto anche rispetto alla esperienza, se noi non ci proponiamo dei fini? Ma i fini supremi sono quelli della moralità; e questi soltanto la ragion pura può farci conoscere. Ora, provvisti di essi, e con la guida di essi, noi non possiamo della conoscenza della natura stessa fare alcun uso finale rispetto alla conoscenza in cui la natura non ponga essa stessa un'unità finale; perchè senza di questa non avremmo nè anche una ragione, in quanto che non avremmo una scuola per essa e una cultura per via degli oggetti che offrano la materia a tali concetti. Quella unità finale per altro è necessaria, e fondata nella natura dell'arbitrio stesso; questa adunque, che importa la condizione per l'applicazione di essa <i>in concreto</i>, dev'esserci anche; e così l'ascensione trascendentale della nostra conoscenza razionale sarebbe, non la causa, ma soltanto l'effetto della finalità pratica impostaci dalla ragion pura.
</p>

<p>
Noi quindi troviamo anche nella storia della ragione umana, che prima si purificassero e determinassero abbastanza i concetti morali e si conoscesse l'unità sistematica dei fini secondo essi, e per principii necessari, la conoscenza della natura e la stessa cultura in grado notevole della ragione in alcune altre scienze in parte non potè produrre se non concetti rozzi e vaghi della divinità, in parte lasciò una troppo strana indifferenza rispetto a tale questione. Un'elaborazione maggiore di idee morali, che fu resa necessaria dalla legge morale estremamente pura della nostra religione, acuì la ragione dell'oggetto con l'interesse, che ella costringeva a prender per esso; e senza che nè più ampie conoscenza della natura, nè giuste e sicure vedute trascendentali (di cui in ogni tempo è stato difetto) vi conferissero, esse produssero un concetto dell'Essere divino, che oggi noi teniamo per vero, non perchè la ragion speculativa ci convinca della sua verità, ma perchè esso s'accorda perfettamente coi principii morali della ragione. E così alla fine sempre soltanto la ragion pura, ma solo nel suo uso pratico, ha il merito di unire al nostro supremo interesse una conoscenza, che la pura speculazione può soltanto immaginarsi, ma non far valere, e di farne pertanto non certo un domma dimostrato, ma un presupposto assolutamente necessario a' suoi fini essenziali.
</p>

<p>
Ma se la ragion pratica ha raggiunto quest'altro punto, ossia il concetto di un Ente originario unico come del sommo bene, essa non può guari presumere, come se si fosse elevata al di sopra di tutte le condizioni empiriche della sua applicazione e fosse montata alla conoscenza immediata di oggetti nuovi, di muovere da questo concetto e dedurre da esso le leggi stesse morali. Infatti queste furono ciò la cui necessità pratica ci ha condotti al presupposto di una causa per sè stante e di un sapiente reggitore del mondo per dar effetto a quelle leggi; e quindi noi non possiamo, in conseguenza, considerarle come contingenti e derivate dal semplice volere, e derivate da un volere, di cui noi non avremmo nessun concetto, se non ce lo fossimo formato in virtù di quelle leggi. Per quanto la nostra ragione abbia diritto di farci avanzare, noi non riterremo le azioni obbligatorie, perchè sono comandi di Dio, perchè ad esse noi ci sentiamo internamente obbligati. Noi studieremo la libertà sotto l'unità finale conformemente a principii della ragione, e crederemo di conformarci alla volontà divina solo in quanto terremo per santa la legge morale, che la ragione c'insegna in base alla natura delle azioni stesse, e crederemo di servire a lui solo in quanto promoveremo in noi e in altri il bene del mondo. La teologia morale è, dunque, soltanto di uso immanente, cioè per adempiere la nostra missione qui nel mondo, stando nel sistema di tutti i fini, e non per abbandonare da esaltati o a dirittura sacrileghi la guida d'una ragione moralmente legislatrice in una vita buona, per legar questa immediatamente all'idea di un Ente supremo, ciò che sarebbe un uso trascendente, ma che, appunto come quello della semplice speculazione, deve rovesciare e render vani i fini ultimi della ragione.
</p>

<p class="sezione" id="cap_0004_0001_0001_0001_0004_0003_sez_III">
SEZIONE TERZA
</p>
<p class="testo_centrato testo_maiuscoletto">
Dell'opinione, della scienza e della fede.
</p>

<p class="testo_distanziato">
La credenza è un fatto del nostro intelletto, il quale può riposare su fondamenti oggettivi, ma richiede anche cagioni soggettive nell'anima di chi giudica. Quando essa è valida per ognuno che abbia soltanto ragione, allora il fondamento di essa è oggettivamente sufficiente, e allora la credenza si dice convinzione. Se essa ha il suo fondamento nella natura particolare del soggetto, è detta persuasione.
</p>

<p>
La persuasione è una semplice apparenza, poichè il fondamento del giudizio, che è unicamente nel soggetto, vien considerato come oggettivo. Quindi anche un tal giudizio non ha se non una validità privata, e la credenza non si può comunicare. Ma la verità riposa sull'accordo con l'oggetto, rispetto al quale per conseguenza i giudizi di tutti gli intelletti devono essere d'accordo (<span xml:lang="la"><i>consentientia unitertio consentiunt inter se</i></span>). La pietra di paragone della credenza, se essa sia una convinzione o una semplice persuasione, è dunque estrinsecamente la possibilità di comunicarla e di trovar la credenza valida per la ragione di ogni uomo; perchè allora c'è almeno la presunzione, che il principio dell'accordo di tutti i giudizi, malgrado la differenza dei soggetti tra loro, riposerà sul comune fondamento, l'oggetto, col quale essi quindi s'accorderanno tutti, e però dimostreranno la verità del giudizio.
</p>

<p>
La persuasione quindi può non essere diversa dalla convinzione, quando il soggetto abbia presente la credenza semplicemente come un fenomeno del suo proprio animo; ma il tentativo che si fa con i suoi fondamenti, che son validi per noi, in un altro intelletto per vedere se essi hanno sulla altrui ragione lo stesso effetto che sulla nostra, è un mezzo, sebbene soltanto soggettivo, non certo di produrre una convinzione, ma sì di scoprire la semplice validità privata del giudizio, ossia qualcosa in esso, che è semplice persuasione.
</p>

<p>
Inoltre, si può sviluppare quelle cause soggettive del giudizio, che noi prendiamo per fondamenti oggettivi di esso, e quindi spiegare la credenza fallace come un fatto dell'animo nostro, senza aver bisogno per ciò della natura dell'oggetto: allora mettiamo a nudo l'apparenza, e non ne saremo più ingannati, sebbene ancor sempre tentati in certo grado, ove la causa soggettiva dell'apparenza dipenda dalla nostra natura.
</p>







  
















</body>
</html>

