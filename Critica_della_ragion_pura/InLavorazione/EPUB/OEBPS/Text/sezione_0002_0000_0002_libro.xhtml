<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="it" lang="it">
<head>
    <title>Critica della ragion pura di Immanuel Kant</title>
    <link href="../Styles/Style0001.css" rel="stylesheet" type="text/css"/>
</head>
<body>
<div class="intestazione">LOGICA TRASCENDENTALE</div>

<h1>I</h1>
<h5 id="cap_0003_0001_0001_0001_0003"><span class="testo_maiuscoletto">Libro II</span></h5>
<p class="testo_centrato">
L'ANALITICA DEI PRINCIPII
</p>

<p class="testo_distanziato">
La logica generale è costruita su un disegno che corrisponde esattamente alla partizione delle facoltà superiori della conoscenza. Queste sono: intelletto, Giudizio e ragione. Quella dottrina tratta quindi nella sua forma analitica dei concetti, dei giudizi e dei sillogismi, giusta appunto le funzioni e l'ordine di quelle facoltà dello spirito, che si comprendono dotto la larghissima denominazione di intelletto in generale.
</p>

<p>
Poichè questa logica, puramente formale, astrae da ogni contenuto della conoscenza (sia puro o empirico), e si occupa soltanto della forma del pensiero (conoscenza discorsiva) in generale; così essa può abbracciare nella sua parte analitica anche il canone della ragione, la cui forma ha la sua regola sicura, che può esser colta a priori, mediante la semplice analisi delle operazioni della ragione nei loro momenti, senza badare alla natura speciale della conoscenza che vi è adoperata.
</p>

<p>
La logica trascendentale, invece, essendo limitata a un contenuto determinato, cioè soltanto alle conoscenze pure a priori, non può imitarla in questa partizione. Perocchè si dimostra che l'uso trascendentale della ragione non è oggettivamente valido, e perciò non appartiene alla logica delle verità, cioè all'analitica, ma richiede, come logica dell'apparenza una parte speciale della trattazione scolastica, sotto il nome di dialettica trascendentale.
</p>

<p>
Intelletto e Giudizio hanno pertanto il canone del loro uso oggettivamente valido, e quindi vero, nella logica trascendentale, e appartengono perciò alla sua parte analitica. Ma la ragione, nei suoi tentativi di stabilire qualche cosa a priori sugli oggetti e di estendere la conoscenza oltre i limiti dell'esperienza possibile, è in tutto e per tutto dialettica, e perciò le sue illusorie asserzioni non si adattano punto a un canone, come quello che deve darci l'analitica.
</p>

<p>
L'analitica dei principii vien quindi ad essere esclusivamente un canone pel Giudizio, al quale essa insegna ad applicare ai fenomeni i concetti dell'intelletto, che contengono la condizione per le regole a priori. Per questo motivo, prendendo a trattare il tema dei principii propri dell'intelletto, mi servirò della denominazione di dottrina del Giudizio, onde viene più esattamente indicato questo argomento.
</p>

<h6 id="cap_0003_0001_0001_0001_0003_0001">INTRODUZIONE</h6>
<p class="capitolo">
Del giudizio trascendentale in generale.
</p>

<p class="testo_distanziato">
Se l'intelletto in generale vien definito per la facoltà delle regole, il Giudizio è la facoltà di sussumere sotto regole, cioè di distinguere se qualche cosa stia o no sotto una regola data (<i><span lang="la">casus datae legis</span></i>). La logica generale non contiene punto prescrizioni pel Giudizio, nè può contenerne. Giacchè, astraendo essa da ogni contenuto della conoscenza, non le resta a trattare se non della semplice forma della conoscenza, per distinguerla analiticamente in concetti, giudizi, sillogismi, e cavarne le regole formali di tutto l'uso dell'intelletto. Se volesse poi indicare in maniera generale, come si debba sussumere sotto queste regole, distinguere cioè se qualcosa vi rientri o no, questo non potrebbe avvenire altrimenti che mediante una regola. Ma questa, appunto perchè regola, esige da capo un ammaestramento del Giudizio; e così si vede che l'intelletto bensì è capace d'istruirsi e munirsi con regole, ma il Giudizio è un talento particolare, che non si può insegnare, ma soltanto esercitare. Quindi il Giudizio è l'elemento specifico del così detto ingegno naturale, al cui difetto nessuna scuola può supplire; perocchè, per quanto a un intelletto limitato possa questa somministrare e, per così dire, innestare in grande abbondanza regole tolte dalla scienza altrui, la capacità tuttavia di servirsene direttamente deve appartenere allo stesso scolaro; e non c'è regola che si possa suggerire a tale scopo, la quale, in mancanza d'un tal dono di natura, sia sicura dall'abuso<sup><a href="pagina_x_note_libro.xhtml#nota_116" id="nota_116_ritorno">nota 116</a></sup>. Quindi un medico, un giudice, un uomo di Stato può avere nella testa molte belle regole patologiche, giuridiche, politiche, da poterne essere egli stesso un profondo maestro, e tuttavia all'applicazione sbagliare facilmente, o perchè manchi di Giudizio naturale (sebbene non manchi di intelletto) e comprenda bensì l'universale <i><span lang="la">in abstracto</span></i>, ma non sappia decidere se un caso particolare <i><span lang="la">in concreto</span></i> vi rientri, o anche per non  esser stato sufficientemente indirizzato a un tal giudizio mediante esempi e casi pratici. L'unica e grande utilità degli esempi è questa, che acuiscono il Giudizio. Perchè, quanto alla giustezza e precisione della comprensione intellettuale, essi vi recano comunemente pregiudizio, poichè solo raramente adempiono adeguatamente alla condizione della regola (come <i><span lang="la">casus in terminis</span></i>) e, oltre a ciò, indeboliscono spesse volte quello sforzo dell'intelletto a comprendere nella loro sufficienza le regole in generale e indipendentemente dalle particolari circostanze dell'esperienza, e abituano quindi alla fine ad adoperare quelle regole più come formule che come principii. Così gli esempi sono le dande del Giudizio, e chi manca di talento naturale non può mai farne a meno.
</p>

<p>
Ma, quantunque la logica generale non possa dare nessuna prescrizione al Giudizio, ben diversa è la cosa per la trascendentale; anzi quest'ultima pare abbia l'ufficio speciale di rettificare e assicurare il Giudizio nell'uso dell'intelletto puro, mercè regole determinate. Perocchè a produrre un'estensione dell'intelletto nel dominio delle conoscenze pure a priori, e quindi come dottrina, la filosofia apparisce non necessaria o piuttosto male applicata; poichè con tutti i tentativi finora fatti s'è guadagnato ben poco o niente terreno; ma, come Critica, per prevenire i passi falsi del Giudizio (<i><span lang="la">lapsus iudicii</span></i>) nell'uso di quei pochi concetti puri dell'intelletto che noi possediamo (benchè l'utilità non sia allora se non negativa), la filosofia interviene con tutto il suo acume e il suo controllo.
</p>

<p>
Ma la filosofia trascendentale ha questo di peculiare, che oltre la regola (o piuttosto condizione generale per le regole), che è data nel concetto puro dell'intelletto, può nello stesso tempo indicare a priori il caso, a cui la regola devesi applicare. La causa del vantaggio, che essa ha in questo punto, al di sopra di ogni altra scienza teoretica (salvo la matematica), sta in ciò: che essa tratta dei concetti che si debbono riferire a priori ai loro oggetti, e il cui valore obiettivo perciò non può essere dimostrato a posteriori; perchè ciò non lascerebbe intatta cotesta loro dignità<sup><a href="pagina_x_note_libro.xhtml#nota_117" id="nota_117_ritorno">nota 117</a></sup>; ma essa deve insieme esporre nei caratteri generali, ma sufficienti, le condizioni in cui gli oggetti possono esser dati in accordo con quei concetti; senza di che questi sarebbero vuoti di ogni contenuto, quindi forme logiche e non concetti puri dell'intelletto.
</p>

<p>
Questa dottrina trascendentale del Giudizio, conterrà dunque due capitoli: il primo, che tratta della condizione sensibile, in cui soltanto possono essere adoperati i concetti puri dell'intelletto, cioè dello schematismo dell'intelletto puro; il secondo invece, di quei giudizi, sintetici, che derivano a priori, sotto queste condizioni, da concetti puri dell'intelletto, e che sono base di tutte le altre conoscenze a priori, cioè dei principii dell'intelletto puro.
</p>

<h6 id="cap_0003_0001_0001_0001_0003_0002">CAPITOLO I</h6>
<p class="capitolo">
Dello schematismo dei concetti puri dell'intelletto.
</p>

<p class="testo_distanziato">
In ogni sussunzione d'un oggetto sotto un concetto, la rappresentazione del primo dev'essere omogenea con quella dell'ultimo, cioè il concetto deve contenere ciò che è rappresentato nell'oggetto da sussumere sotto di esso; perocchè questo appunto significa l'espressione che un oggetto sia compreso sotto un concetto. Così il concetto empirico di un piatto ha omogeneità con quello geometrico puro di circolo, giacchè la rotondità, che nel primo è pensata, nel secondo è intuita.
</p>

<p>
Ma i concetti puri dell'intelletto, paragonati alle intuizioni empiriche (anzi sensibili in generale) sono affatto eterogenei, e non possono trovarsi in una qualsiasi intuizione. Or com'è possibile la sussunzione di queste sotto di quelli, e quindi l'applicazione della categoria ai fenomeni, poichè nessuno tuttavia dirà: questa categoria, per es. la causalità, può essere anche intuita per mezzo dei sensi, e contenuta nel fenomeno? Questa domanda così naturale e importante, è propriamente la causa che rende indispensabile una dottrina trascendentale del Giudizio, per mostrare la possibilità in generale, di applicare i concetti puri dell'intelletto a fenomeni in generale. In tutte le altre scienze, nelle quali i concetti, onde l'oggetto è pensato in generale, non sono così diversi ed eterogenei da quelli che rappresentano l'oggetto <i>in concreto</i>, come esso è dato, non è necessaria una discussione speciale intorno all'applicazione dei primi al secondo.
</p>

<p>
Ora è chiaro che ci ha da essere un terzo termine, il quale dev'essere omogeneo da un lato colla categoria e dall'altro col fenomeno, e che rende possibile l'applicazione di quella a questo. Tale rappresentazione intermediaria deve essere pura (senza niente di empirico), e tuttavia, da un lato, intellettuale, dall'altro sensibile. Tale è lo schema trascendentale.
</p>

<p>
Il concetto dell'intelletto contiene l'unità sintetica pura del molteplice in generale. Il tempo, condizione formale del molteplice del senso interno, quindi dell'unificazione di tutte le rappresentazioni, contiene un molteplice a priori nella intuizione pura. Ora una determinazione trascendentale di tempo è omogenea alla categoria (che ne costituisce la unità), in quanto è generale, e poggia sopra una regola a priori. Ma dall'altro lato, è omogenea al fenomeno, in quanto il tempo è contenuto in ciascuna rappresentazione empirica del molteplice. Quindi un'applicazione delle categorie ai fenomeni sarà possibile mediante la determinazione trascendentale del tempo, la quale, come schema dei concetti dell'intelletto, media la sussunzione dei fenomeni alla categoria.
</p>

<p>
Dopo quello che è stato dimostrato nella Deduzione delle categorie nessuno, è sperabile, esiterà a risolversi nella questione, se questi concetti puri dell'intelletto sieno di uso semplicemente empirico, o anche di uso trascendentale; cioè se si riferiscano a priori soltanto a fenomeni, come condizioni di una esperienza possibile, o se invece possano estendersi come condizioni della possibilità delle cose in generale, ad oggetti in se stessi (senza alcuna restrizione alla nostra sensibilità). Poichè quivi non abbiam visto, che concetti sono affatto impossibili, nè possono avere un qualsiasi significato, ove non sia dato o a loro, o almeno agli elementi di cui constano, un oggetto; e che perciò non possono riferirsi alle cose in sè (senza cercare se e come queste possano esserci date); e inoltre, che l'unico modo in cui son dati gli oggetti, è la modificazione della nostra sensibilità; e in fine, che i concetti puri a priori, oltre alla funzione dell'intelletto nella categoria, debbono pure contenere a priori condizioni formali della sensibilità (specialmente del senso interno) che costituiscono la condizione generale secondo la quale soltanto la categoria può esser applicata a un oggetto qualunque. Questa condizione formale e pura della sensibilità, alla quale si restringe il concetto dell'intelletto  nel suo uso, la chiameremo schema di questo concetto dell'intelletto; e il modo di comportarsi dell'intelletto con questi schemi, schematismo dell'intelletto puro.
</p>

<p>
Lo schema è sempre in se stesso soltanto un prodotto della immaginazione; ma, poichè la sintesi di questa mira, non a una singola intuizione, sibbene solo all'unità nella determinazione della sensibilità, lo schema è da distinguere dall'immagine. Così, se io metto l'un dopo l'altro cinque punti, ....., questa è una immagine del numero cinque. Invece, se io penso soltanto un numero in generale, che in questo caso può essere cinque come cento, allora in questo pensiero è più la rappresentazione di un metodo per rappresentare una molteplicità (per es. mille), secondo un certo concetto, in una immagine, anzi che questa immagine stessa, la quale nell'ultimo caso sarebbe difficile abbracciare colla vista e confrontare col concetto. Ora io chiamo schema di un concetto la rappresentazione di procedimento generale onde la immaginazione porge a esso concetto la sua immagine.
</p>

<p>
Nel fatto a base dei nostri concetti sensibili puri non ci sono immagini degli oggetti, ma schemi. Al concetto di triangolo in generale nessuna immagine di esso sarebbe ami adeguata. Essa infatti non adeguerebbe quella generalità del concetto, per cui esso vale tanto pel rettangolo quanto per l'isoscele, ecc.; ma resterebbe sempre limitata a una parte di questa sfera. Lo schema del triangolo non può esistere mai altrove nel pensiero, e significa una regola della sintesi della immaginazione rispetto a figure pure nello spazio. Molto meno ancora un oggetto o immagine dell'esperienza adegua il concetto empirico; ma questo si riferisce sempre immediatamente allo schema dell'immaginazione, come regola della determinazione della nostra intuizione conforme a un determinato concetto generale. Il concetto del cane designa una regola, secondo la quale la mia immaginazione può descrivere la figura di un quadrupede in generale senza limitarla ad una forma particolare che mi offra la esperienza, o a ciascuna immagine possibile, che io possa <i>in concreto</i>, rappresentarmi. Questo schematismo del nostro intelletto, rispetto ai fenomeni e alla loro semplice forma è un'arte celata nel profondo dell'anima umana, il cui vero maneggio noi difficilmente strapperemo mai alla natura per esporlo scopertamente innanzi agli occhi. Possiamo dire soltanto questo: l'immagine è un prodotto della facoltà empirica della immaginazione produttiva; lo schema dei concetti sensibili (come delle figure nello spazio) è un prodotto e, per così dire, un monogramma della immaginazione pura a priori, per il quale e secondo il quale le immagini cominciano ad essere possibili: le quali immagini, per altro, non si riconducono al concetto se non sempre mediante lo schema, che esse designano; e in sè non coincidono mai perfettamente con esso (concetto). Lo schema per contro di un concetto puro intellettuale è qualche cosa che non si può punto ridurre a immagine, ma non è se non la sintesi pura, conforme a una regola dell'unità (secondo concetti in generale), la quale esprime la categoria, ed è un prodotto trascendentale dell'immaginazione, riguardante la determinazione del senso interno in generale, secondo le condizioni della sua forma (il tempo) in rapporto con tutte le rappresentazioni, in quanto queste debbono raccogliersi a priori in un concetto conforme all'unità dell'appercezione.
</p>

<p>
Ora senza trattenersi in un'analisi arida e noiosa di ciò che occorre per gli schemi trascendentali dei concetti puri dell'intelletto in generale, li esporremo piuttosto secondo l'ordine delle categorie e in connessione con esse.
</p>

<p>
L'immagine pura di tutte le quantità (<i><span lang="la">quantorum</span></i>) innanzi al senso esterno è lo spazio, e di tutti gli oggetti in senso generale è il tempo. Ma lo schema puro della quantità (<i><span lang="la">quantitatis</span></i>), come concetto dell'intelletto, è il numero, il quale è una rappresentazione che comprende la successiva addizione di uno a uno (omogenei). Cosicchè il numero non è altro che l'unità della sintesi del molteplice di una intuizione omogenea in generale, pel fatto che io produco il tempo stesso nell'apprensione dell'intuizione.
</p>

<p>
La realtà nel concetto puro dell'intelletto è ciò che corrisponde a una sensazione in generale, e quindi ciò, il cui concetto indica in se stesso un essere (nel tempo); la negazione è ciò, il cui concetto rappresenta un non essere (nel tempo). La loro contrapposizione risulta dalla differenza dello stesso tempo come pieno e come vuoto. Poichè il tempo non è altro che la forma dell'intuizione, e perciò degli oggetti in quanto fenomeni, ciò che in questi corrisponde alla sensazione, è la materia trascendentale di tutti gli oggetti come cosa in sè (entità<sup><a href="pagina_x_note_libro.xhtml#nota_118" id="nota_118_ritorno">nota 118</a></sup>, realtà). Ora ogni sensazione ha un grado o quantità, colla quale più o meno può riempire lo stesso tempo, cioè il senso interno rispetto alla medesima rappresentazione di un oggetto, fino a ridursi a niente (= 0 = <i><span lang="la">negatio</span></i>). Quindi ciò  che ci fa rappresentare come un <i><span lang="la">quantum</span></i> ogni realtà, è un rapporto o nesso o piuttosto passaggio dalla realtà alla negazione; e lo schema di una realtà, come quantità di qualche cosa, in quanto questa riempie il tempo , è appunto questa continua e uniforme produzione di essa nel tempo, passando dalla sensazione che ha un certo grado nel tempo, al suo dileguarsi, oppure dalla negazione salendo gradatamente alla quantità di essa.
</p>

<p>
Lo schema della sostanza è la permanenza del reale nel tempo, cioè la rappresentazione del reale come sostrato della determinazione empirica del tempo in generale; sostrato che perciò rimane, mentre tutto il resto muta. (non è il tempo che scorre, ma in esso scorre l'esistenza del mutevole. Al tempo dunque, che è immobile e permanente, corrisponde nel fenomeno ciò che non muta nell'esistenza, cioè la sostanza, e soltanto in essa può esser determinata la successione e la simultaneità dei fenomeni nel tempo.)
</p>

<p>
Lo schema della causa e della causalità di una cosa in generale, è il reale, a cui, una volta che esso sia posto, segue sempre qualche altra cosa. Esso consiste dunque nella successione del molteplice, in quanto è sottoposta ad una regola.
</p>

<p>
Lo schema della reciprocità (azione scambievole) o della mutua causalità delle sostanze rispetto ai loro accidenti è la simultaneità delle determinazioni dell'una con quelle dell'altra, secondo una regola generale.
</p>

<p>
Lo schema della possibilità è l'accordo della sintesi di diverse rappresentazioni con le condizioni del tempo in generale (per es. l'opposto di una cosa non può essere contemporaneo, ma solo successivo), e perciò la determinazione della rappresentazione d'una cosa in un tempo qualunque.
</p>

<p>
Lo schema della realtà<sup><a href="pagina_x_note_libro.xhtml#nota_119" id="nota_119_ritorno">nota 119</a></sup> è l'esistenza di un determinato tempo.
</p>

<p>
Lo schema della necessità è l'esistenza di un oggetto in ogni tempo.
</p>

<p>
Ora da tutto ciò si vede quello, che lo schema di ciascuna categoria contiene e fa pensare; se della quantità, la produzione (sintesi) del tempo stesso nella successiva apprensione di un oggetto; se della qualità, la sintesi della sensazione (percezione) con la rappresentazione del tempo, cioè il colmarsi del tempo; se della relazione, il rapporto delle percezioni fra di loro in ogni tempo (cioè secondo una regola della determinazione temporale); se infine della modalità e delle sue categorie, il tempo stesso come il correlato della determinazione di un oggetto, se e come esso appartiene al tempo. Gli schemi quindi non sono altro che determinazioni a priori del tempo secondo regole, e queste si riferiscono secondo l'ordine delle categorie alla serie del tempo, al suo contenuto, al suo ordine e finalmente all'insieme del tempo rispetto a tutti gli oggetti possibili.
</p>

<p>
Donde segue che lo schematismo dell'intelletto mercè la sintesi trascendentale dell'immaginazione non mira ad altro che all'unità del molteplice della intuizione nel senso interno, e perciò indirettamente alla unità dell'appercezione come funzione corrispondente al senso interno (recettività). Dunque gli schemi dei concetti puri dell'intelletto sono le sole vere condizioni, che danno ad essi una relazione con oggetti, e quindi un significato; e le categorie quindi non hanno in fine altro uso che quello possibile empirico, servendo soltanto a sottomettere, sul fondamento di una unità necessaria a priori (per via della necessaria unificazione di ogni coscienza in una appercezione originaria), i fenomeni a regole generali della sintesi, e ad accordarli così in un sistema generale nell'esperienza.
</p>

<p>
Ma nella totalità d'ogni esperienza possibile stanno tutte le nostre conoscenze, e nel generale riferimento a questa consiste la verità trascendentale, che prende ogni verità empirica e la rende anzi possibile.
</p>

<p>
Ma è pur evidente che, sebbene gli schemi della sensibilità realizzino primieramente le categorie, nello stesso tempo tuttavia anche le restringono, cioè le limitano a condizioni, che son fuori dell'intelletto (ossia della sensibilità). Quindi lo schema è propriamente solo il fenomeno o il concetto sensibile di un oggetto in accordo con la categoria (<i><span xml:lang="la">Numerus est quantitas phaenomenon, sensatio realitas phaenomenon, constans et perdurabile rerum substantia phaenomenon ― aeternitas necessitas phaenomenon, etc.</span></i>) Ora se noi mettiamo via una condizione restrittiva, allora veniamo ad amplificare, sembra, il concetto dianzi limitato; e così le categorie dovrebbero valere nella loro pura significazione, senza tutte le condizioni della sensibilità, per cose in generale, come esse sono, laddove i lor schemi rappresentano soltanto queste cose come esse appaiono; e avere un significato indipendente da tutti gli schemi, e molto più esteso. Nel fatto, ai concetti puri dell'intelletto, anche dopo la soppressione d'ogni condizione sensibile, rimane senza dubbio un valore, ma solo logico; quello della semplice unità delle rappresentazioni, alle quali però non vien dato nessun oggetto, e però nè anche nessun significato, quale a un concetto potrebbe venire dall'oggetto. Così, ad es., la sostanza, se uno toglie via la determinazione sensibile della permanenza, non significa se non qualcosa che può essere pensato come soggetto (senz'essere predicato di altro). Ora io non posso cavar nulla da una tale rappresentazione, poichè essa non mi indica punto quali determinazioni abbia la cosa che deve valere come tal primo soggetto. Perciò le categorie senza schemi sono soltanto funzioni dell'intelletto per i concetti, ma non rappresentano per sè nessun oggetto. Questo significato viene ad esse dalla sensibilità, la quale realizza l'intelletto, mentre a un tempo lo restringe.
</p>

<h6 id="cap_0003_0001_0001_0001_0003_0003">CAPITOLO II</h6>
<p class="capitolo">
Sistema di tutti i principii dell'intelletto puro.
</p>

<p class="testo_distanziato">
Nel capitolo precedente abbiamo considerato il Giudizio trascendentale solo per rispetto alle condizioni generali, in cui è in diritto di adoperare i concetti puri dell'intelletto nei giudizi sintetici. Adesso il nostro compito è di esporre in un nesso sistematico i giudizi che l'intelletto con questa precauzione critica emette realmente a priori; al qual uopo deve senza dubbio esserci guida naturale e sicura la nostra tavola delle categorie. Giacchè sono appunto queste, che, entrando in relazione con l'esperienza possibile, debbon costituire a priori ogni conoscenza pura dell'intelletto; e la cui relazione con la sensibilità in generale ci farà perciò appunto presentare compiutamente in un sistema tutti i principii fondamentali dell'uso dell'intelletto.
</p>

<p>
I principii a priori non portano questo nome semplicemente perchè contengono in sè il fondamento di altri giudizi, ma anche perchè non sono fondati essi stessi in conoscenze più alte e più generali. Questa proprietà tuttavia non li dispensa in ogni caso da una prova. Giacchè, sebbene questa non possa più essere dedotta oggettivamente, ma stia piuttosto a base di ogni conoscenza del suo oggetto; ciò nondimeno non impedisce che sia possibile fornire una prova desunta dalle fonti soggettive della possibilità di una conoscenza dell'oggetto in generale; anzi questo sarebbe anche necessario, poichè altrimenti il principio avrebbe su di sè il maggior sospetto d'essere una semplice asserzione gratuita.
</p>

<p>
In secondo luogo, noi ci limiteremo soltanto a quei principii, che si riferiscono alle categorie. I principii dell'Estetica trascendentale per cui lo spazio e il tempo sono le condizioni della possibilità di tutte le cose in quanto fenomeni, nonchè la limitazione di questi principii, ― che cioè essi non possono essere riferiti alle cose in se stesse, ― non rientrano dunque nel nostro separato campo di ricerca. Alla stessa maniera i principii delle matematiche non fan parte di questo sistema, poichè son ricavati soltanto dall'intuizione, ma non dal concetto puro dell'intelletto; pure la loro possibilità, poichè essi sono tuttavia giudizi sintetici a priori, troverà qui posto necessariamente, non già per provare la loro giustezza e certezza apodittica (di ciò non hanno bisogno). bensì soltanto per spiegare e dedurre la possibilità di questi evidenti conoscenze a priori.
</p>

<p>
Dovremo anche parlare del principio dei giudizi analitici e ciò in contrapposto coi sintetici, come quelli coi quali abbiamo particolarmente da fare; giacchè proprio questa opposizione libera la teoria di questi ultimi da ogni malinteso, e la mette chiaramente innanzi agli occhi nella sua natura peculiare.
</p>

<h6 id="cap_0003_0001_0001_0001_0003_0003_sez_I">SEZIONE PRIMA</h6>
<p class="sezione">
Del principio supremo di tutti i giudizi analitici.
</p>

<p class="testo_distanziato">
Qualunque sia il contenuto della nostra conoscenza, e comunque essa si riferisca all'oggetto, la condizione tuttavia universale, sebbene soltanto negativa, di tutti i nostri giudizi in generale è questa, che in se stessi non si contraddicano; se no, questi giudizi in se stessi (anche senza riguardo all'oggetto) non sono nulla. Quand'anche per altro, in un nostro giudizio non vi sia contraddizione, esso può nondimeno unire i concetti così come l'oggetto non comporta, o magari senza che ci sia dato, nè a priori, nè a posteriori, un fondamento qualunque, che giustifichi il giudizio; e però un giudizio può, anche se libero di ogni contraddizione interna, essere o falso o infondato.
</p>

<p>
Ora la proposizione: «a nessuna cosa conviene un predicato che le contraddica», dicasi principio di contraddizione; ed è un criterio generale, benchè semplicemente negativo, della verità; ma appartiene anche, appunto perciò, solo alla logica, poichè vale per le conoscenze soltanto come conoscenze in generale, senza riguardo al loro contenuto, e dice che la contraddizione le annulla affatto e distrugge.
</p>

<p>
Ma di esso si può anche fare un uso positivo, cioè non solo per bandire il falso e l'errore (in quanto questo riposa sulla contraddizione), ma anche per conoscere la verità. Giacchè, se il giudizio è analitico, sia esso negativo o affermativo, la sua verità deve sempre poter essere sufficientemente conosciuta secondo il principio di contraddizione. Infatti, di ciò che si trova già e viene pensato nella conoscenza dell'oggetto come concetto, l'opposto dovrà sempre essere giustamente negato, ma lo stesso concetto dovrà di esso essere necessariamente affermato, per la ragione che il suo opposto ripugnerebbe all'oggetto.
</p>

<p>
Dobbiamo quindi far valere anche il principio di contraddizione come principio generale e pienamente sufficiente di ogni conoscenza analitica; ma la sua portata e adoperabilità non vanno più in là si un criterio sufficiente della verità. Infatti, se nessuna conoscenza gli si può opporre senza annientare se stessa, questa fa bensì di tale principio una <i><span lang="la">conditio sine qua non</span></i>, ma non un principio determinante della verità della nostra conoscenza. Ora, dovendo trattare della parte sintetica della nostra conoscenza, noi ci guarderemo sempre dall'andar contro questo imprescindibile principio; ma, rispetto alla verità di tale specie di conoscenza, non potremmo mai attendercene schiarimento di sorta.
</p>

<p>
Tuttavia di questo celebre principio, sebbene sia vuoto di ogni contenuto e puramente formale, c'è una formula, la quale contiene una sintesi, che v'è stata mescolata per inavvertenza e senza necessità alcuna. Essa suona: «è impossibile che qualche cosa sia e non sia nello stesso tempo». Oltre che qui è superflua l'aggiunta della certezza apodittica (con la parola impossibile) che si desume da sè dal principio, il principio è affetto dalla condizione del tempo, ed è come se dicesse: una cosa = <i>A</i>, che è qualche cosa = <i>B</i>, non può a un tempo essere <i>non B</i>, ma può ben essere l'una cosa e l'altra (tanto <i>B</i> quanto <i>non B</i>) successivamente. Per es., un uomo che è giovane, non può nello stesso tempo esser vecchio, ma egli può benissimo essere in un tempo giovane, e in un altro non giovane, cioè vecchio. Ora, il principio di contraddizione, in quanto principio semplicemente logico, non deve assolutamente limitare le sue espressioni ai rapporti di tempo: quindi una tale formula  è affatto contraria allo scopo di esso. L'equivoco sta tutto qui, che prima si separa un predicato di una cosa dal concetto di essa, e poi con questo predicato si collega il suo opposto; che non è mai contraddizione col soggetto, ma solo col suo predicato, il quale vien collegato con esso sinteticamente; e per verità ciò avviene soltanto nel caso che il primo e il secondo predicato siano posti nello stesso tempo. Se io dico, che un uomo che è ignorante non è dotto, debbo aggiungere la condizione: nello stesso tempo, giacchè colui che in un tempo è ignorante, può benissimo esser dotto in un altro. Se invece dico: nessun uomo ignorante è dotto, allora la proposizione è analitica, poichè la nota (ignoranza) costituisce ormai il concetto del soggetto, e in tal caso la proposizione negativa scaturisce immediatamente dal principio di contraddizione, senza che ci sia bisogno di aggiungere la condizione; nello stesso tempo. Ed è questo il motivo, per cui ho sopra modificato la formula in modo che ne venisse chiaramente espresso il carattere proprio di proposizione analitica.
</p>

<h6 id="cap_0003_0001_0001_0001_0003_0003_sez_II">SEZIONE SECONDA</h6>
<p class="sezione">
Del principio supremo di tutti i giudizi sintetici.
</p>

<p class="testo_distanziato">
La spiegazione della possibilità di giudizi sintetici, è cosa che non ha nulla che fare colla logica generale, la quale non ha bisogno di conoscerne neppure il nome. ma nella logica trascendentale, invece, è il còmpito più importante di tutti, anzi l'unico, se si parla della possibilità di giudizi sintetici a priori, nonchè delle condizioni e dell'ambito del loro valore. Poichè, solo dopo l'adempimento di esso la logica trascendentale può dire di aver raggiunto il proprio fine, che è quello di determinare l'estensione e i limiti dell'intelletto puro.
</p>

<p>
Nel giudizio analitico, io resto nel concetto dato, per stabilire qualche cosa intorno ad esso. Se dev'essere affermativo, attribuisco a questo concetto solamente ciò che era già pensato in esso; se dev'essere negativo, escludo da esso soltanto il suo opposto. Ma nei giudizi sintetici io debbo uscire dal concetto dato per considerare in rapporto con esso qualche cosa di affatto diverso da ciò che si era pensato in esso; rapporto, che quindi non è mai di identità nè di contraddizione, e in cui il giudizio in se stesso non può presentarci nè la verità nè l'errore.
</p>

<p>
Posto dunque che si debba uscire da un concetto dato, per paragonarlo sinteticamente con un altro, è necessario avere un terzo termine, dal quale solo può sorgere la sintesi dei sue concetti. Ora, che cosa è questo terzo termine, medio in tutti i giudizi sintetici? Può essere solo un insieme, in cui sieno contenute tutte le nostre rappresentazioni, cioè il senso interno e la sua forma a priori, il tempo. La sintesi delle rappresentazioni poggia sulla immaginazione, ma l'unità sintetica di questa (richiesta pel giudizio) sulla unità dell'appercezione. Ecco, dunque, dove sarà da cercare la possibilità dei giudizi sintetici e ― poichè tutti i tre termini contengono le fonti delle rappresentazioni a priori ― anche dei giudizi sintetici puri; anzi su tali fondamenti essi diverranno perfino necessari, se ha da esserci una conoscenza di oggetti, che riposi unicamente sulla sintesi delle rappresentazioni.
</p>

<p>
Se una conoscenza deve avere una realtà oggettiva, cioè riferirsi a un oggetto e avere in esso significato e senso, l'oggetto in una maniera qualunque deve poter essere dato. Senza di che, i concetti sono vuoti, e se uno con essi pensa, in fatto tuttavia con questo pensiero non conosce nulla, ma giuoca semplicemente con le rappresentazioni. Dare un oggetto, ― se questo a sua volta non dev'essere soltanto opinato indirettamente, ma rappresentato immediatamente nell'intuizione, ― non è altro che riferire la sua rappresentazione all'esperienza (sia questa reale, o possibile). Anche lo spazio e il tempo, per puri che questi concetti sieno di ogni elemento empirico, e per certo che sia altresì, che essi sono rappresentati nello spirito affatto a priori, sarebbero senza validità obbiettiva e senza senso nè significato ove non se ne fosse mostrato l'uso necessario negli oggetti dell'esperienza; anzi la loro rappresentazione è un semplice schema, che si riferisce sempre all'immaginazione riproduttiva, la quale vi chiama gli oggetti dell'esperienza, senza di cui quei concetti non avrebbero valore di sorta; e lo stesso avviene di tutti i concetti indistintamente.
</p>

<p>
La possibilità dell'esperienza è dunque ciò che conferisce realtà obbiettiva a tutte le nostre conoscenze a priori. Ora l'esperienza poggia sull'unità sintetica dei fenomeni, cioè su una sintesi, secondo concetti, dell'oggetto dei fenomeni in generale, senza la quale non sarebbe mai conoscenza, ma una rapsodia di percezioni, le quali non potrebbero mai adattarsi insieme in un regolare contesto di una coscienza (possibile) interamente unificata, e quindi nè anche all'unità trascendentale e necessaria dell'appercezione. L'esperienza ha dunque, a fondamento, i principii della sua forma a priori, cioè le regole universali dell'unità nella sintesi dei fenomeni; regole, la cui realtà obiettiva può essere provata sempre nell'esperienza come di necessarie condizioni di essa, anzi della sua possibilità. Fuori per altro di questo rapporto, non sono punto possibili proposizioni sintetiche a priori, poichè esse non hanno un terzo termine, cioè un oggetto nel quale l'unità sintetica dei loro concetti possa dimostrare realtà obbiettiva.
</p>

<p>
Quindi, sebbene dello spazio in generale, o delle figure che in esso disegna la immaginazione produttiva, conosciamo già tanto a priori in giudizi sintetici, che realmente non abbiamo punto per questa parte bisogno dell'esperienza; pure tale conoscenza non sarebbe assolutamente nulla, ma si ridurrebbe a un pascersi di semplici chimere, se lo spazio non fosse da considerare come condizione dei fenomeni, che costituiscono la materia dell'esperienza esterna; quindi quei giudizi sintetici puri si riferiscono, benchè solo mediatamente, a una esperienza possibile, o piuttosto a questa stessa possibilità sua, e solo in ciò fondano la validità obbiettiva della loro sintesi.
</p>

<p>
Poichè dunque l'esperienza, come sintesi empirica, è, nella sua possibilità, l'unico modo di conoscenza che dia realtà a ogni altra sintesi; questa, come conoscenza a priori, possiede anche la verità (accordo con l'oggetto), solo in quanto non contiene se non ciò che è necessario all'unità sintetica dell'esperienza in generale.
</p>

<p>
Il principio supremo di tutti i giudizi sintetici è dunque: ciascun oggetto sottostà alle condizioni necessarie dell'unità sintetica del molteplice dell'intuizione in una esperienza possibile.
</p>

<p>
In tal guisa sono possibili i giudizi sintetici a priori, se noi riferiamo le condizioni formali dell'intuizione a priori, la sintesi dell'immaginazione e la sua unità necessaria in una appercezione trascendentale, a una possibile conoscenza empirica in generale, e diciamo: le condizioni della possibilità dell'esperienza in generale sono a un tempo condizioni della possibilità degli oggetti dell'esperienza, ed hanno perciò valore oggettivo in un giudizio sintetico a priori.
</p>

<h6 id="cap_0003_0001_0001_0001_0003_0003_sez_III">SEZIONE TERZA</h6>
<p class="sezione">
Rappresentazione sistematica di tutti i principii sintetici dell'intelletto puro
</p>

<p class="testo_distanziato">
Se in generale si trovano principii dovunque, ciò è da ascrivere unicamente all'intelletto puro, il quale non è soltanto la facoltà delle regole riguardo a ciò che avviene, ma altresì la fonte dei principii; quella fonte, per cui tutto (che può presentarsi solo come oggetto) è subordinato necessariamente a regole, poichè senza queste ai fenomeni non potrebbe mai spettare la conoscenza di un oggetto a essi corrispondente. Le stesse leggi naturali, se vengono considerate come principii dell'uso empirico dell'intelletto, hanno insieme l'impronta della necessità, e quindi almeno la presunzione di una determinazione derivante da principii valevoli in sè a priori e innanzi ad ogni esperienza. Ma tutte le leggi della natura, senza distinzione, sottostanno a principii superiori dell'intelletto, poichè esse li applicano a casi particolari del fenomeno. Questi principii soltanto, adunque, danno il concetto che contiene la condizione, e, per così dire, l'esponente d'una regola in generale; ma l'esperienza dà il caso che è sottoposto alla regola.
</p>

<p>
Nè vi può essere propriamente pericolo che si scambino semplici principii empirici per principii dell'intelletto puro, o viceversa; perchè la necessità concettuale, che caratterizza i secondi, e la cui assenza in ogni principio empirico, sia pure di valore generale, ognuno percepisce facilmente, può facilmente evitare un tale scambio. Si dànno per altro principii puri a priori, che io nondimeno non attribuirei peculiarmente all'intelletto puro, poichè sono desunti non da concetti puri, ma da pure intuizioni (sebbene per mezzo dell'intelletto); laddove l'intelletto è la facoltà dei concetti. La matematica ne ha di questo genere, ma la loro applicazione all'esperienza, e perciò la loro validità obbiettiva, anzi la possibilità di una tale conoscenza sintetica a priori (la sua deduzione), è tuttavia sempre fondata sull'intelletto puro.
</p>

<p>
Nell'applicazione dei concetti puri dell'intelletto all'esperienza possibile, l'uso della loro sintesi è o matematico o dinamico: perocchè in parte si riferisce semplicemente all'intuizione, in parte all'esistenza di un fenomeno in generale. Ma le condizioni a priori dell'intuizione rispetto a una esperienza possibile, sono assolutamente necessarie, quelle dell'esistenza degli oggetti di una intuizione empirica in sè sono solamente contingenti. Quindi, i principii dell'uso matematico varranno incondizionatamente e necessariamente, cioè apoditticamente; quelli, invece, dell'uso dinamico avranno sì il carattere di una necessità a priori, ma sotto la condizione del pensiero empirico in una esperienza, e perciò solo mediatamente e indirettamente; sicchè essi non contengono (senza pregiudizio tuttavia della certezza, che hanno in quanto riferiti in generale alla esperienza) quella evidenza immediata, che è propria dei primi. Ciò, per altro, si potrà meglio giudicare alla fine di questo sistema dei principii.
</p>

<p>
La tavola delle categorie ci indica la via naturale per comporre quella dei principii, poichè questi non sono se non regole dell'uso oggettivo di quelle. Tutti i principii dell'intelletto puro son dunque:
</p>

<table>
	<thead>
		<tr>
			<th>
				1.
      </th>
		</tr>
	</thead>
	<tbody>
		<tr>
			<td>
				Assiomi dell'intuizione.
			</td>
		</tr>
	</tbody>
</table>

<table>
	<thead>
		<tr>
			<th>
				2.
			</th>
			<th>
				3.
			</th>
		</tr>
	</thead>
	<tbody>
		<tr>
			<td>
				Anticipazioni della percezione.
			</td>
			<td>
				Analogie dell'esperienza.
			</td>
		</tr>
	</tbody>
</table>

<table>
	<thead>
		<tr>
			<th>
				4.
      </th>
		</tr>
	</thead>
	<tbody>
		<tr>
			<td>
				Postulati del pensiero empirico in generale.
			</td>
		</tr>
	</tbody>
</table>

<p class="testo_distanziato">
Ho scelto di proposito queste denominazioni per non lasciar passare inosservate le differenze di questi principii nel rispetto dell'evidenza e dell'uso. Ma tosto si vedrà che, per ciò che riguarda tanto l'evidenza quanto la determinazione a priori dei fenomeni, secondo le categorie di quantità e di qualità (se si ha riguardo esclusivamente alla forma di queste ultime), i loro principii si distinguono notevolmente da quelli delle altre due in ciò, che quelli son capaci di una certezza intuitiva, questi d'una certezza soltanto discorsiva, sebbene gli uni e gli altri d'una certezza piena. Perciò io chiamerò quelli principii matematici, e questi dinamici<sup><a href="pagina_x_note_libro.xhtml#nota_120" id="nota_120_ritorno">nota 120</a></sup>.
</p>

<p>
Ma si noterà bene, che qui io non ho innanzi agli occhi nè i principii della matematica nel primo caso, nè quelli della dinamica generale (fisica) nel secondo, ma solamente quelli dell'intelletto puro in rapporto col senso interno (senza distinzione delle rappresentazioni in esso date), per cui essi tutti ottengono la loro possibilità. Li denomino, dunque, più in considerazione della loro applicazione che per il loro contenuto: e vengo ora al loro esame nello stesso ordine nel quale sono stati presentati nel quadro.
</p>

<p class="paragrafo_corsivo" id="cap_0003_0001_0001_0001_0003_0003_sez_III_p_1">1) Assiomi dell'intuizione</p>

<p class="testo_distanziato">
Il loro principio è: tutte le intuizioni sono quantità estensive<sup><a href="pagina_x_note_libro.xhtml#nota_121" id="nota_121_ritorno">nota 121</a></sup>.
</p>

<p class="paragrafo">
Dimostrazione.
</p>

<p class="testo_distanziato">
Tutti i fenomeni contengono, per la forma, una intuizione nello spazio e nel tempo, che è a priori a fondamento di essi tutti. Essi non possono dunque essere appresi, cioè assunti nella coscienza empirica, se non mediante la sintesi del molteplice, onde son prodotte le rappresentazioni di uno spazio e di un tempo determinati, cioè mediante la composizione dell'omogeneo e la coscienza dell'unità sintetica di questo molteplice (omogeneo). Ora, la coscienza del molteplice omogeneo nella intuizione in generale, in quanto per essa è primieramente resa possibile la rappresentazione di un oggetto, è il concetto di una quantità (<i><span lang="la">quanti</span></i>). La percezione stessa, dunque, di un oggetto come fenomeno è possibile solo mediante quella unità sintetica del molteplice della intuizione sensibile data, per la quale l'unità della composizione del molteplice omogeneo vien pensata nel concetto di una quantità: cioè, i fenomeni sono tutti quantità, anzi quantità estensive, poichè debbono esser rappresentati come intuizioni nello spazio o nel tempo, per mezzo di quella stessa sintesi, onde son determinati lo spazio e il tempo in generale<sup><a href="pagina_x_note_libro.xhtml#nota_122" id="nota_122_ritorno">nota 122</a></sup>.
</p>

<p>
Chiamo estensiva quella quantità, nella quale la rappresentazione delle parti rende possibile la rappresentazione del tutto (e perciò necessariamente la precede). Io non mi posso rappresentare una linea, per piccola che sia, senza tracciarla nel pensiero, cioè generarne via via tutte le parti movendo da un punto, e senza disegnare perciò prima di tutto questa intuizione. Altrettanto è da dire delle parti del tempo, anche delle più piccole: In questo io penso soltanto il successivo passaggio da un istante all'altro, per cui tutte le parti del tempo e la loro addizione danno infine una determinata quantità temporale. Ora, poichè la semplice intuizione di tutti i fenomeni è o lo spazio o il tempo, così ogni fenomeno, in quanto intuizione, è una quantità estensiva, non potendo essere conosciuto nell'apprensione se non per sintesi successiva (di parte a parte). Tutti i fenomeni pertanto vengono intuiti come aggregati (molteplicità di parti precedentemente date); ciò che non è precisamente il caso per ogni specie di quantità, ma solo per quelle che vengono da noi rappresentate e apprese estensivamente come tali.
</p>

<p>
Su questa sintesi successiva della immaginazione produttiva nella produzione delle figure si fonda la matematica dell'estensione (geometria) co' suoi assiomi esprimenti le condizioni dell'intuizione sensibile a priori; condizioni, alle quali soltanto è possibile che si costituisca lo schema di un concetto puro del fenomeno esterno; per es.: fra due punti è possibile soltanto una retta; due linee rette non chiudono uno spazio, ecc. Ecco gli assiomi che non concernono propriamente se non quantità (<i><span lang="la">quanta</span></i>), come tali.
</p>

<p>
Ma per ciò che riguarda la quantità (<i><span lang="la">quantitas</span></i>), cioè la risposta alla domanda: quanto una cosa sia grande, ― sebbene parecchie di queste proposizioni sieno sintetiche e immediatamente certe (<i><span lang="la">indemostrabilia</span></i>), tuttavia rispetto ad esse non c'è nessun assioma nell'intelletto propriamente detto. Infatti, che una quantità uguale aggiunta a quantità uguale, o da questa sottratta, dia quantità uguale, sono proposizioni analitiche, essendo io consapevole immediatamente della identità di una di queste proposizioni di quantità con l'altra; ma gli assiomi debbono essere proposizioni sintetiche a priori. Al contrario, le proposizioni evidenti dei rapporti numerici sono bensì certamente sintetiche, ma non generali, come quelle della geometria, e appunto perciò non sono nè anch'esse assiomi; e si possono chiamare formule numeriche. 7 + 5 = 12 non è una proposizione analitica. Giacchè il numero 12 io non lo penso nè nella rappresentazione del 7, nè in quella del 5, nè nella rappresentazione della loro somma. (Qui non si tratta se io debba pensare questo numero nell'addizione degli altri due; giacchè in una proposizione analitica si tratta soltanto di sapere se io realmente penso il predicato nella rappresentazione del soggetto.) Ma, benchè sintetica, tuttavia questa proposizione è soltanto particolare. In quanto qui si guarda semplicemente alla sintesi dell'omogeneo (delle unità). la sintesi qui può avvenite in un solo modo, quantunque l'uso di questi numeri sia poi generale. Se dico: «con tre linee, delle quali due prese insieme sono maggiori della terza, si può costruire un triangolo», io qui ho la semplice funzione dell'immaginazione produttiva, che può tirare le linee più grandi o più piccole, nonchè farle incontrare secondo qualunque angolo a piacere. Al contrario il numero 7 è possibile in una sola maniera, e così anche il numero 12, che vien prodotto dalla sintesi di quello con 5. Proposizioni come queste non debbono dunque chiamarsi assiomi (che altrimenti ve ne sarebbe una infinità), ma formule aritmetiche.
</p>

<p>
Questo principio trascendentale della matematica dei fenomeni conferisce alla nostra conoscenza a priori una grande estensione. Giacchè è il solo che renda applicabile la matematica pura, in tutto il suo rigore, ad oggetti dell'esperienza; ciò che senza questo principio non potrebbe risultare da sè evidente, anzi ha dato luogo a più d'una contraddizione. I fenomeni non sono cose in sè. L'intuizione empirica non è possibile se non per mezzo dell'intuizione pura (spazio e tempo); ciò quindi che la geometria dice di questa, vale anche senza contraddizione di quella, e tutte le difficoltà fondate sul pretesto che gli oggetti dei sensi non possano conformarsi alle regole della costruzione spaziale (per es. della divisibilità infinita della linea o dell'angolo) devon cadere. Giacchè altrimenti si nega allo spazio, e per esso a tutta la matematica, ogni valore oggettivo, e non si sa più perchè, e fino a che punto, essa sia applicabile ai fenomeni. La sintesi degli spazi e dei tempi, come forme essenziali di ogni intuizione, è ciò che rende possibile a un tempo l'apprensione dei fenomeni, e perciò ogni esperienza esterna, e per conseguenza anche ogni conoscenza degli oggetti di essa; e ciò che la matematica pura dimostra dell'una vale anche necessariamente dell'altra. Tutte le obbiezioni in contrario sono soltanto cavilli di una ragione falsamente informata, che erroneamente immagina di liberare gli oggetti dei sensi dalla condizione formale della nostra sensibilità, e li rappresenta, malgrado sieno semplici fenomeni, come oggetti in se stessi dati all'intelletto; nel qual caso certamente nulla su di essi potrebbe esser conosciuto a priori e perciò nemmeno sinteticamente coi puri concetti della spazio, e la stessa scienza, che questi determina, la geometria, non sarebbe possibile.
</p>

<p class="paragrafo_corsivo" id="cap_0003_0001_0001_0001_0003_0003_sez_III_p_2">2) Anticipazioni della percezione.</p>

<p class="testo_distanziato">
Il loro principio è: in tutti i fenomeni il reale, che è oggetto della sensazione, ha una quantità intensiva, cioè un grado<sup><a href="pagina_x_note_libro.xhtml#nota_123" id="nota_123_ritorno">nota 123</a></sup>.
</p>

<p class="paragrafo">
Dimostrazione<sup><a href="pagina_x_note_libro.xhtml#nota_124" id="nota_124_ritorno">nota 124</a></sup>.
</p>

<p class="testo_distanziato">
Percezione è la coscienza empirica, cioè quella coscienza in cui c'è insieme una sensazione. I fenomeni, come oggetti della percezione, non sono intuizioni pure (semplicemente formali) come lo spazio e il tempo (giacchè questi in sè non possono essere punto percepiti). Contengono dunque, oltre l'intuizione, anche la materia di un qualsiasi oggetto in generale (onde vien rappresentato qualche cosa di esistente nello spazio o nel tempo), ossia il reale della sensazione, come rappresentazione meramente soggettiva, per cui soltanto si acquista la coscienza che il soggetto è modificato, e che si riferisce ad un oggetto in generale, in sè. Ora è possibile un passaggio graduale dalla coscienza empirica alla pura, dove il reale della coscienza empirica sparisce e rimane una coscienza meramente formale (a priori) del molteplice nello spazio e nel tempo; dunque è possibile anche una sintesi del progressivo prodursi della quantità di una sensazione, dal suo principio, cioè dall'intuizione pura = 0, sino ad una quantità qualsivoglia. Ma, poichè la sensazione in sè non è rappresentazione oggettiva, e poichè in essa non s'incontra nè l'intuizione dello spazio nè quella del tempo, ad essa non spetterà una quantità estensiva, bensì una quantità (e ciò per via della sua apprensione, nella quale la coscienza empirica può crescere in un tempo determinato da niente = 0 alla sua misura data), dunque una quantità intensiva; in corrispondenza della quale a tutti gli oggetti della percezione, in quanto questa contiene una sensazione, dev'esser attribuita una quantità intensiva, ossia un certo grado d'influsso sui sensi.
</p>

<p>
Ogni conoscenza, colla quale io posso conoscere a priori e determinare ciò che appartiene alla conoscenza empirica, si può chiamare un'anticipazione; ed è questo il senso in cui Epicuro adoperò la sua espressione <span lang="el">πρóληφις</span><sup><a href="pagina_x_note_libro.xhtml#nota_125" id="nota_125_ritorno">nota 125</a></sup>. Ma, poichè nei fenomeni c'è qualche cosa che non è mai conosciuto a priori, e che costituisce quindi la differenza specifica fra conoscenza empirica e conoscenza a priori, e cioè la sensazione (la materia della percezione); ne segue, che questa è propriamente ciò che non può mai essere anticipato. Al contrario, anticipazioni dei fenomeni potrebbero chiamarsi le determinazioni pure nello spazio e nel tempo, sì rispetto alla figura che alla quantità, poichè esse rappresentano a priori ciò che sempre può esser dato a posteriori nell'esperienza. Ma, ove ci sia qualcosa, che si possa conoscere a priori in ciascuna sensazione, come sensazione in generale (senza che possa essere data una sensazione particolare), questo qualcosa meriterebbe di esser chiamato anticipazione in senso eccezionale, poichè pare strano che vi si concepisca prima dell'esperienza proprio ciò che appartiene alla materia di essa, e che soltanto da essa può esser prodotto. E la cosa intanto qui sta realmente così.
</p>

<p>
L'apprensione per la semplice sensazione (se io cioè non considero la successione di molte sensazioni) occupa solo un istante. In quanto dunque qualche cosa è nel fenomeno, la cui apprensione non è una sintesi successiva, la quale proceda dalle parti alla rappresentazione totale, l'apprensione non ha quantità estensiva; la mancanza della sensazione nello stesso istante rappresenterebbe questo istante come vuoto = 0. Ora, ciò che nella intuizione empirica corrisponde alla sensazione, è realtà (<i><span lang="la">realitas phaenomenon</span></i>); ciò che corrisponde all'assenza di essa, è negazione = 0. Ma ogni sensazione è suscettibile di diminuzione, tanto che può decrescere, e così a poco a poco sparire. Quindi fra la realtà nel fenomeno e la sua negazione c'è una catena continua di molte possibili sensazioni intermedie, la cui differenza, dall'una all'altra, è sempre più piccola della differenza che v'è fra quella data e lo zero, o completa negazione. Il che significa: il reale nel fenomeno ha sempre una quantità, che per altro non s'incontra nell'apprensione, poichè questa avviene mediante la semplice sensazione in un istante e non per sintesi successive di molte sensazioni, e perciò non va dalle parti al tutto; esso ha dunque bensì una quantità, ma non estensiva.
</p>

<p>
Or, una tale quantità, che è appresa soltanto come unità, e in cui la molteplicità può esser rappresentata solo per approssimazione alla negazione = 0, io la chiamo quantità intensiva. Dunque, ogni realtà fenomenica ha una quantità intensiva, cioè un grado. Se si considera questa realtà come causa (della sensazione o di un'altra realtà fenomenica, per es. d'un cangiamenteo), allora il grado della realtà in quanto causa si chiama momento; per es., il momento della pesantezza; e ciò appunto perchè il grado designa solo la quantità, la cui apprensione non è successiva, ma istantanea. Ma questo io mi contento qui di averlo solamente accennato, giacchè per ora non mi occupo della causalità.
</p>

<p>
Ogni sensazione pertanto, e quindi ogni realtà fenomenica, per piccola che sia, ha un grado, cioè una quantità intensiva, che può esser ancora diminuita; e fra la realtà e la negazione vi è una catena continua di realtà possibili, e di possibili percezioni meno intense. Ciascun colore, per es. il rosso, ha un grado che, per quanto piccolo, non è mai il minimo: e così è del calore, del momento della pesantezza, ecc.
</p>

<p>
La proprietà delle quantità, per la quale in esse non c'è parte che sia la più piccola possibile (cioè una parte semplice), dicesi la continuità di esse. Spazio e tempo sono <i><span lang="la">quanta continua</span></i>, perchè non si può darne una parte senza chiuderla fra limiti (punti e istanti), e perciò solo in guisa che la parte data sia alla sua volta uno spazio o un tempo. Lo spazio dunque consta soltanto di spazi, il tempo di tempi. Punti e istanti sono soltanto limiti, cioè semplici termini della delimitazione di quelli; ma i termini presuppongono sempre quelle intuizioni che essi debbono limitare o determinare, e coi semplici termini, quasi elementi costitutivi, che fossero pur dati innanzi allo spazio o al tempo, non può formarsi lo spazio, nè il tempo. Quantità di questo genere si possono chiamare anche fluenti, poichè la sintesi (dell'immaginazione produttiva) è nella loro formazione un processo nel tempo, la cui continuità si suole indicare in particolare coll'espressione fluire (scorrere).
</p>

<p>
Tutti i fenomeni in generale sono pertanto quantità continue, sia per la loro intuizione, come quantità estensive, sia per la semplice percezione (sensazione e quindi realtà), come quantità intensive. Se la sintesi del molteplice del fenomeno è interrotta, allora questo è un aggregato di molti fenomeni (e non propriamente un fenomeno, come un <i><span lang="la">quantum</span></i>); il quale non è prodotto dalla semplice continuazione della sintesi produttiva d'una determinata maniera, ma dalla ripetizione di una sintesi sempre tralasciata e ripresa. Quando dico tredici talleri una certa quantità di denaro, dico esatto se intendo con ciò la lega d'un marco d'argento puro; che è senza dubbio una quantità continua, in cui nessuna parte è la minima possibile, ma ciascuna potrebbe costituire una moneta, contenente sempre materia per pezzi più piccoli. Ma se con questo modo di esprimermi intendo parlare di tredici talleri tondi, cioè di tante monete (sia qualsivoglia la loro lega argentea) allora impropriamente dico questo un <i><span lang="la">quantum</span></i> di talleri, laddove debbo chiamarlo un aggregato, un numero di monete. Ora, poichè in ogni numero c'è a base l'unità, il fenomeno, in quanto unità, è un <i><span lang="la">quantum</span></i>, e come tale sempre un continuo.
</p>

<p>
Se perciò tutti i fenomeni, considerati estensivamente o intensivamente, sono quantità continue, la proposizione, che anche ogni cangiamento (passaggio di una cosa da uno stato a un altro) è continuo, potrebbe esser qui facilmente provata con evidenza matematica, se la causalità di un cangiamento in generale non fosse assolutamente fuori dei confini di una filosofia trascendentale, e non presupponesse principii empirici. Infatti, che sia possibile una causa che cangi lo stato delle cose, e cioè che lo determini in opposizione a uno stato dato, questo non ce lo dice punto l'intelletto a priori, non solo perchè non ne vede in nessun modo la possibilità (infatti, questa nozione ci manca nella maggior parte delle nostre conoscenze a priori), ma anche perchè la mutabilità riguarda unicamente certe determinazioni del fenomeno, che solo l'esperienza può insegnare, laddove la sua causa è in quel che non muta. Ma, non avendo innanzi a noi nulla di cui ci si possa servire, tranne i concetti fondamentali puri di ogni possibile esperienza, tra cui non dev'essere assolutamente niente di empirico; noi non possiamo, senza ledere l'unità del sistema, invadere il campo della fisica generale, la quale è costruita su certe esperienze fondamentali.
</p>

<p>
Tuttavia, a noi non mancano prove della grande influenza, che questo nostro principio ha per anticipare delle percezioni, e colmare perfino le loro lacune in modo da serrare la porta a tutte le false conclusioni, che se ne potrebbero trarre.
</p>

<p>
Se ogni realtà nella percezione ha un grado, fra il quale e la sua negazione c'è posto per una serie infinita di gradi sempre minori, e se ogni senso deve tuttavia avere un determinato grado di recettività di sensazione; non è possibile una percezione, e perciò nemmeno un'esperienza, che dimostri (per qualsivoglia mai rigiro di ragionamento) una totale mancanza del reale fenomenico, sia immediatamente sia mediatamente; cioè, non si può dall'esperienza ricavare mai una prova dello spazio vuoto o del tempo vuoto. Perchè l'assenza totale del reale nell'intuizione sensibile in primo luogo, non può per se stessa esser percepita; in secondo luogo, non può dedursi da un fenomeno solo e dalla differenza di grado della sua realtà, nè ammettersi mai come spiegazione del fenomeno stesso. Se anche infatti l'intuizione totale di un determinato spazio o tempo è interamente reale, se cioè nessuna parte di esso è vuota; tuttavia, poichè ogni realtà ha il suo grado che, rimanendo costante la quantità estensiva del fenomeno, può scemare fino al niente (al vuoto) per gradi infiniti, è necessario che ci siano questi infiniti gradi diversi di cui sia pieno lo spazio e il tempo; e le quantità intensive possono essere nei diversi fenomeni minori o maggiori, benchè quella estensiva della intuizione sia uguale.
</p>

<p>
Ne daremo un esempio. Quasi tutti i fisici, percependo una gran differenza nella quantità della materia di differente specie sotto lo stesso volume (e per il momento della gravità o del peso, e per il momento della resistenza ad altre materie in movimento), ne conchiudono concordemente: questo volume (quantità estensiva del fenomeno) deve in tutte le materie, sebbene in misura diversa, esser vuoto. Ma chi avrebbe creduto che questi fisici, la massima parte matematici e meccanici, fondassero questa conclusione unicamente su una ipotesi metafisica, che pure essi vanno tanto dicendo di sfuggire, in quanto ammettono che il reale nello spazio (non dico qui impenetrabilità o peso, poichè sono concetti empirici) sia sempre di una unica specie e non possa distinguersi se non per la quantità estensiva, cioè per il numero? A questa supposizione, alla quale non possono avere una base nell'esperienza, e che è perciò semplicemente metafisica, io contrappongo una dimostrazione trascendentale; la quale non deve certo spiegare le varie maniere onde lo spazio è riempito, ma nondimeno distrugge del tutto la presunta necessità di quella supposizione, che non si possa spiegare la detta differenza, se non ammettendo spazi vuoti; ed ha il merito di mettere almeno l'intelletto nella libertà di pensare anche in altra maniera questa differenza, quando la spiegazione fisica dovesse render necessaria per ciò una ipotesi qualsiasi. Infatti noi vediamo che, se spazi uguali possono esser riempiti perfettamente da materie diverse, in modo che in nessun d'essi ci sia un punto, nel quale non se n'abbia la presenza; tuttavia ogni reale della stessa qualità ha un grado (di resistenza o di pesantezza) di essa; grado, che, senza diminuzione della grandezza o quantità estensiva, può diminuire all'infinito, prima di risolversi e dileguarsi nel nulla. Così una dilatazione che riempie lo spazio, per es. il calore, e parimenti ogni altra realtà (fenomenica), senza lasciare menomamente vuota di questo spazio la più piccola parte, può diminuire all'infinito nei suoi gradi, e nondimeno riempire altrettanto lo spazio con questi gradi minori, come un altro fenomeno con gradi maggiori. Il mio scopo non è di affermare che sia questa realmente la ragione della differenza di peso specifico delle materie; ma solo di far vedere, movendo da un principio dell'intelletto puro, che la natura delle nostre percezioni rende possibile una spiegazione di tal genere, e che falsamente si ritiene che il reale fenomenico sia uguale per il grado, e diverso soltanto per l'aggregazione e la sua quantità estensiva, e perfino si pretende quasi di affermarlo a priori come un principio dell'intelletto.
</p>

<p>
Tuttavia, questa anticipazione della percezione, per un fisico abituato alla riflessione trascendentale e divenuto perciò cauto, ha sempre in sè qualche cosa che colpisce e fa nascere una certa esitanza ad ammettere che l'intelletto anticipi una simile proposizione sintetica, come quella del grado di ogni reale fenomenico, e quindi della possibilità della differenza interna della sensazione stessa, astraendo dalla sua qualità empirica; ed è perciò una questione non indegna di essere risoluta, come possa l'intelletto pronunziarsi a priori sui fenomeni, anzi anticiparli in ciò che è propriamente e semplicemente empirico; che appartiene cioè alla sensazione.
</p>

<p>
La qualità della sensazione è sempre semplicemente empirica, e non può punto esser rappresentata a priori (per es. colore, gusto, ecc.). Ma il reale, che corrisponde alle sensazioni in generale, in contrapposto con la negazione = 0, rappresenta solo qualche cosa, il cui concetto contiene in sè un essere, e non significa altro che la sintesi in una coscienza empirica in generale. Nel senso interno cioè la coscienza empirica può essere elevata da zero fino al grado più alto, per modo che la stessa quantità estensiva dell'intuizione (per es. una superficie illuminata) provoca una sensazione così grande come potrebbe provocarla un aggregato di molte altre insieme (meno illuminate). Si può dunque astrarre del tutto dalla quantità estensiva del fenomeno, e rappresentarsi soltanto nella semplice sensazione, in un momento, una sintesi dell'ascensione uniforme dallo zero alla coscienza empirica data. Tutte le sensazioni quindi come tali vengono solo date a posteriori, ma la loro proprietà di avere un grado si può conoscere a priori. È da notare che nelle quantità in generale noi non possiamo conoscere a priori se non una qualità unica, cioè la continuità; ma in ogni qualità (reale fenomenico), niente altro che la sua quantità intensiva, ossia che ha un grado; tutto il resto è lasciato alla esperienza.
</p>

<p class="paragrafo_corsivo" id="cap_0003_0001_0001_0001_0003_0003_sez_III_p_3">3) Analogie dell'esperienza.</p>

<p class="testo_distanziato">
Il loro principio è: l'esperienza è possibile soltanto mediante la rappresentazione di una connessione necessaria delle percezioni<sup><a href="pagina_x_note_libro.xhtml#nota_126" id="nota_126_ritorno">nota 126</a></sup>.
</p>

<p class="paragrafo">
Dimostrazione<sup><a href="pagina_x_note_libro.xhtml#nota_127" id="nota_127_ritorno">nota 127</a></sup>.
</p>

<p class="testo_distanziato">
 L'esperienza è una conoscenza empirica, cioè una conoscenza che determina un oggetto per mezzo di percezioni. Essa è dunque una sintesi delle percezioni, che non è essa stessa contenuta nella percezione, ma contiene l'unità sintetica del molteplice di questa in una coscienza; unità, che costituisce l'essenziale di una conoscenza degli oggetti dei sensi, cioè dell'esperienza (non semplicemente dell'intuizione o impressione sensibile). Ora nell'esperienza le percezioni si uniscono invero tra loro solo in maniera accidentale, cosicchè dalle stesse percezioni non deriva nè può derivare la necessità della loro connessione; poichè nell'apprensione non si ha altro che una riunione del molteplice dell'intuizione empirica, ma non una rappresentazione della necessità dell'esistenza connessa dei vari fenomeni, che essa raccoglie insieme nello spazio e nel tempo. Se non che, essendo l'esperienza una conoscenza dell'oggetto mediante le percezioni, e quindi dovendo in essa essere rappresentata la relazione nell'esistenza del molteplice, non come esso vien raccolto nel tempo, ma come oggettivamente è nel tempo, non potendosi il tempo stesso percepire; così la determinazione dell'esistenza degli oggetti nel tempo può avvenire solo per via del loro collegamento nel tempo in generale, cioè solo per via di concetti che li unifichino a priori. Or, poichè i concetti portano sempre in sè la necessità, così l'esperienza è possibile solo mediante una rappresentazione della connessione necessaria delle percezioni.
</p>

<p>
I tre modi del tempo sono permanenza, successione, simultaneità. Quindi tre regole proprie di tutti i rapporti di tempo tra i fenomeni, secondo le quali l'esistenza di ciascuno di questi può essere determinata in rapporto all'unità di tutto il tempo, precederanno ogni esperienza e la renderanno primieramente possibile.
</p>

<p>
Il principio generale di tutte e tre le analogie riposa sull'unità necessaria della appercezione rispetto ad ogni possibile coscienza empirica (percezione) in ogni tempo; e per conseguenza, poichè questa unità serve a priori di fondamento, sulla unità sintetica di tutti i fenomeni quanto al loro rapporto nel tempo. Infatti, l'appercezione originaria si riferisce al senso interno (all'insieme di tutte le rappresentazioni); e si riferisce a priori alla sua forma, cioè al rapporto della coscienza empirica molteplice nel tempo. Ora nell'appercezione originaria tutto questo molteplice deve essere unificato secondo i suoi rapporti di tempo; giacchè questo appunto significa la sua unità trascendentale a priori, cui è sottoposto tutto ciò che deve appartenere alla mia (a una mia) conoscenza, onde può divenire oggetto per me. Questa unità sintetica nel rapporto temporale di tutte le percezioni, determinata a priori, è dunque la legge seguente: tutte le determinazioni temporali empiriche debbono sottostare a regole della determinazione generale del tempo; e le analogie dell'esperienza, delle quali adesso tratteremo, debbono essere regole di questo genere.
</p>

<p>
Questi principii hanno in sè la particolarità, che non concernono i fenomeni, nè la sintesi della loro intuizione empirica, ma soltanto la loro esistenza e il loro mutuo rapporto rispetto a questa esistenza. Ora, il modo in cui qualcosa è appreso nel fenomeno, può esser determinato a priori in guisa che la regola della sua sintesi possa a un tempo fornire questa intuizione a priori in ogni caso empirico attuale, cioè per mezzo di essa realizzarla. Se non che l'esistenza dei fenomeni non può esser conosciuta a priori; e, se anche noi per questa via potessimo giungere ad argomentare una esistenza qualunque, non la conosceremmo tuttavia determinatamente, cioè non potremmo anticipare ciò per cui una intuizione empirica si distingue da un'altra.
</p>

<p>
I due precedenti principii, che chiamai matematici, avuto riguardo al fatto che essi ci autorizzano ad applicare la matematica ai fenomeni, si riferivano a fenomeni considerati per rispetto alla loro pura possibilità, e insegnavano come i fenomeni, sia rispetto alla loro intuizione sia rispetto al reale della loro percezione, potessero essere prodotti secondo le regole di una sintesi matematica: sicchè nell'uno come nell'altro caso possono essere usate le quantità numeriche e con esse la determinazione del fenomeno come quantità. Così, per es., con circa 200.000 illuminazioni lunari io potrò comporre e dare determinato a priori, cioè costruire, il grado delle sensazioni della luce solare. Quindi possiamo chiamare i primi [due] principii costitutivi.
</p>

<p>
La cosa deve andare ben diversamente per quei principii destinati a ricondurre a priori a regole l'esistenza dei fenomeni. Poichè infatti questa esistenza non si può costruire, essi si riferiranno solo al rapporto dell'esistenza, e non possono esser altro che semplicemente regolativi. Non c'è dunque da pensare ad assiomi, nè ad anticipazioni; ma quando una percezione c'è data in un rapporto temporale con un'altra (sebbene indeterminata), allora non si potrà dire, a priori, quale e quanto grande sia quest'altra, ma come essa sia, per l'esistenza, collegata necessariamente con la prima in questo modo del tempo. In filosofia le analogie significano qualche cosa di ben diverso da ciò che rappresentano in matematica. In questa sono formule che esprimono l'uguaglianza di due rapporti quantitativi, e sono sempre costitutive; per modo che, quando sieno dati tre membri della proporzione, è dato insieme, cioè può esser costruito, il quarto. Nella filosofia invece l'analogia è l'uguaglianza di due rapporti non quantitativi, ma qualitativi, in cui dati tre membri, può esser conosciuto e dato a priori solo il rapporto a un quarto, ma non questo quarto membro stesso; posseggo bensì una regola per cercarlo nella esperienza, e un segno per scoprirvelo. Un'analogia dell'esperienza sarà dunque semplicemente una regola secondo la quale l'unità dell'esperienza (non la percezione stessa, come intuizione empirica in generale) deve risultare da percezioni, e deve valere come principio degli oggetti (dei fenomeni) non costitutivo, ma soltanto regolativo. Ma lo stesso per l'appunto varrà anche dei postulati del pensiero empirico in generale, che concernono insieme la sintesi della semplice intuizione (forma del fenomeno), della percezione (materia del medesimo) e dell'esperienza (rapporto delle percezioni); cioè, essi sono soltanto principii regolativi, e differiscono dai matematici, che sono costitutivi; e non per la certezza, che è stabilita a priori sì negli uni che negli altri, ma bensì pel modo della evidenza, ossia per ciò che hanno di intuitivo (e perciò anche pel modo della dimostrazione).
</p>

<p>
Ciò per altro che fu avvertito di tutti i principii sintetici, e qui si deve mettere particolarmente in rilievo, è questo: che queste analogie hanno il loro pieno significato e valore non come principii dell'uso trascendentale dell'intelletto, ma semplicemente dell'uso empirico, e quindi anche soltanto come tali possono essere provate e per conseguenza i fenomeni non devono essere sussunti sotto le categorie, ma semplicemente sotto i loro schemi. Infatti, se gli oggetti, ai quali debbono essere riferiti questi principii, fossero cose in sè, sarebbe affatto impossibile conoscerne qualche cosa sinteticamente a priori. Ma essi non sono altro che fenomeni, la cui perfetta conoscenza, ― alla quale infine debbono sempre metter capo tutti i principii a priori, ― è esclusivamente l'esperienza possibile; e però non possono aver altro di mira che semplicemente le condizioni dell'unità della conoscenza empirica nella sintesi dei fenomeni; ma questa poi è pensata soltanto nello schema del concetto puro dell'intelletto, della cui unità, come sintesi in generale, la categoria contiene la funzione non limitata da alcuna condizione sensibile. Noi dunque da questi principii saremo autorizzati a coordinare soltanto, secondo un'analogia, i fenomeni con la unità logica e universale dei concetti, e quindi a servirci bensì della categoria nel principio stesso; ma nell'esecuzione (nell'applicazione di questo ai fenomeni) dovremo mettere al posto di essa il suo schema, come chiave di uso della medesima, o piuttosto porglielo accanto come condizione restrittiva, quasi formula del principio.
</p>

<p class="testo_distanziato">
<i>A) ― Prima analogia.</i> Principio della permanenza della sostanza.
</p>

<p class="testo_maggiorato">
In ogni cangiamento dei fenomeni la sostanza permane, e la quantità di essa nella natura non aumenta nè diminuisce<sup><a href="pagina_x_note_libro.xhtml#nota_128" id="nota_128_ritorno">nota 128</a></sup>.
</p>

<p class="paragrafo">
Dimostrazione.
</p>

<p class="testo_distanziato">
Tutti i fenomeni sono nel tempo, nel quale soltanto, come sostrato (forma permanente dell'intuizione interna), può esser rappresentata sì la simultaneità che la successione.	 Il tempo, dunque, nel quale dev'essere pensato ogni cangiamento dei fenomeni, rimane e non muta; poichè esso è ciò in cui soltanto la successione e la simultaneità possono esser rappresentate come sue determinazioni. Ora il tempo non può per sè essere percepito. Quindi negli oggetti della percezione, cioè nei fenomeni, dev'esserci il sostrato che rappresenti il tempo in generale, e in cui ogni cangiamento o simultaneità nell'apprensione possa percepirsi in relazione ad esso. Ma il sostrato di ogni reale, ossia di ciò che appartiene all'esistenza delle cose, è la sostanza, in cui quel che fa parte dell'esistenza può esser pensato solo come determinazione. Il permanente quindi, in relazione col quale soltanto possono esser determinati tutti i rapporti temporali dei fenomeni, è la sostanza del fenomeno, cioè il reale di esso, che rimane sempre identico come sostrato di ogni cangiamento. Poichè dunque la sostanza nell'esistere non può mutare, così la quantità nella natura non può nè aumentare nè diminuire<sup><a href="pagina_x_note_libro.xhtml#nota_129" id="nota_129_ritorno">nota 129</a></sup>.
</p>

<p>
La nostra apprensione del molteplice fenomenico è sempre successiva, e perciò sempre cangiante. Noi dunque con essa sola non possiamo mai determinare se questo molteplice, come oggetto dell'esperienza, sia simultaneo o successivo, se a fondamento di esso non stia qualche cosa che sia in ogni tempo, costante cioè e permanente, sicchè ogni mutamento e la simultaneità non sieno se non come altrettante maniere (modi del tempo) in cui il permanente esiste. Solo nel permanente dunque sono possibili rapporti temporali (giacchè la simultaneità e la successione sono i soli rapporti di tempo); cioè il permanente è il sostrato della rappresentazione empirica del tempo stesso, nel quale soltanto è possibile ogni determinazione temporale. La permanenza esprime in generale il tempo come correlato costante di ogni esistenza fenomenica, di ogni cangiamento e di ogni concomitanza. Giacchè il cangiamento non riguarda il tempo in se stesso, ma solo i fenomeni che sono nel tempo (come la simultaneità non è un <i><span lang="la">modus</span></i> del tempo stesso, in cui non ci sono parti contemporanee, ma tutte le parti sono successive). Se si volesse attribuire al tempo stesso una successione, si dovrebbe poi pensare ancora un tempo, in cui questa successione fosse possibile. Solo per mezzo del permanente l'esistenza acquista nelle varie parti della serie temporale una quantità, che si chiama durata. Giacchè soltanto nella semplice successione l'esistenza scompare e ricompare sempre, e non ha mai nemmeno la più piccola quantità. Senza questo permanente non c'è dunque rapporto di tempo. Ora il tempo non può essere percepito in se stesso; perciò questo permanente dev'essere considerato nei fenomeni come il sostrato di tutte le determinazioni temporali, e per conseguenza anche come la condizione della possibilità di ogni unità sintetica delle percezioni, cioè dell'esperienza; e in questo permanente ogni esistenza e ogni cangiamento nel tempo deve esser considerato soltanto come un <i><span lang="la">modus</span></i> della esistenza di ciò che è costante e permanente. In tutti i fenomeni dunque il permanente è l'oggetto stesso, ossia la sostanza (<i><span lang="la">phaenomenon</span></i>); ciò invece che muta, o può mutare, appartiene soltanto al modo in cui questa o queste sostanze esistono, e quindi a determinazioni di esse.
</p>

<p>
Io trovo che, in ogni tempo non solo il filosofo, ma anche il senso comune ha supposto questa permanenza come sostrato d'ogni cangiamento dei fenomeni, e che in ogni tempo anche lo ammetterà come fuor di dubbio; soltanto che il filosofo si esprime in proposito in modo alquanto più preciso, dicendo: in ogni cangiamento del mondo la sostanza permane, e solo gli accidenti mutano. Ma non trovo in nessuna parte nemmeno il tentativo di dimostrare questa proposizione così sintetica; anzi solo di rado essa sta, come le spetterebbe, in cima alle leggi pure della natura pienamente valide a priori. Nel fatto la proposizione «la sostanza è permanente», è tautologica. Giacchè solo la permanenza è la ragione per cui applichiamo ai fenomeni la categoria della sostanza, e si dovrebbe dimostrare che in tutti i fenomeni c'è qualche cosa di costante, in cui il mutevole non è se non una determinazione della sua esistenza. Ma poichè una tale dimostrazione non può mai essere addotta dommaticamente, cioè per deduzione da concetti, concernendo essa una proposizione sintetica a priori; e poichè non si avvertì mai che proposizioni di questa natura sono valevoli solo in rapporto a possibile esperienza, e perciò anche si possono provare solo con una deduzione della possibilità di questa ultima; così non è meraviglia se veniva posta a fondamento di tutta l'esperienza (il bisogno di essa, infatti, è sentito nel pensiero empirico), ma non era mai provata.
</p>

<p>
Un filosofo fu interrogato: quanto pesa il fumo? Rispose: togli dal peso del legno bruciato il peso della cenere che rimane, e hai il peso del fumo. Egli dunque presupponeva incontestabile, che anche nel fuoco la materia (sostanza) non si distrugge, ma solo la sua forma subisce un cangiamento. Del pari la proposizione: «nulla vien dal nulla» è un'altra conseguenza del principio della permanenza, o piuttosto dell'esistenza permanente del soggetto proprio dei fenomeni. Infatti, affinchè ciò che si vuol chiamare sostanza nel fenomeno, possa essere il sostrato proprio di ogni determinazione temporale, è necessario che in esso ogni esistenza, sì nel passato che nel futuro, possa essere determinata in un modo unico e solo. Quindi noi possiamo dare a un fenomeno il nome di sostanza soltanto perchè presupponiamo la sua esistenza in ogni tempo; ciò che non pare sia reso abbastanza bene dalla parola «permanenza», riferendosi questa piuttosto al futuro<sup><a href="pagina_x_note_libro.xhtml#nota_130" id="nota_130_ritorno">nota 130</a></sup>. Intanto l'interna necessità di permanere è tuttavia inseparabile da quella d'esser sempre stato, e l'espressione perciò può restare. <i><span lang="la">Gigni de nihilo nihil, in nihilum nihil posse reverti</span></i><sup><a href="pagina_x_note_libro.xhtml#nota_131" id="nota_131_ritorno">nota 131</a></sup>, erano due proposizioni che gli antichi unirono inseparabilmente, e che talvolta oggi qualcuno separa per malinteso, immaginando che si riferiscano alle cose in sè, e che la prima possa essere in contrasto con l'idea della dipendenza del mondo da una causa suprema (anche per la stessa sua sostanza): preoccupazione fuori di luogo, perchè qui si parla soltanto di fenomeni, relativi al campo dell'esperienza, la cui unità non sarebbe mai possibile se noi volessimo far nascere cose nuove (quanto alla sostanza). In tal caso infatti verrebbe meno ciò che soltanto può rappresentare l'unità del tempo, cioè l'identità del sostrato, come ciò in cui soltanto tutti i cangiamenti trovano la loro unità universale. Questa permanenza tuttavia non è altro che il modo di rappresentarci l'esistenza delle cose (nel fenomeno).
</p>

<p>
Le determinazioni di una sostanza, le quali non sono altro che modi speciali di esistere della medesima, si chiamano accidenti. Essi sono sempre reali, poichè riguardano l'esistenza della sostanza (le negazioni sono soltanto determinazioni, che esprimono il non essere di qualcosa nella sostanza). Ora, se a questo reale ch'è nella sostanza, (per es., al movimento come accidente della materia) si attribuisce una speciale esistenza, allora questa esistenza chiamasi inerenza, per distinguerla dall'esistenza della sostanza, che si chiama sussistenza. Se non che da qui sorgono molti malintesi, ed è detto perciò più esatto e più giusto, che l'accidente designa soltanto il modo in cui l'esistenza d'una sostanza è determinata positivamente. Frattanto però, a causa delle condizioni dell'uso logico del nostro intelletto, non si può a meno di separare, per dir così, ciò che nell'esistenza di una sostanza può mutare, mentre la sostanza rimane immutata, e considerarlo in relazione con ciò che propriamente permane, ed è radicale; quindi anche questa categoria sta sotto il titolo della relazione, più come sua condizione che come contenente essa stessa una relazione.
</p>

<p>
Su questa permanenza si fonda anche la giustificazione del concetto di cangiamento. Sorgere e cessare non sono cangiamenti di ciò che sorge o cessa. Il cangiamento è un modo di esistere, che segue a un altro modo di esistere del medesimo oggetto. Quindi tutto ciò che muta resta, e soltanto la sua condizione muta. E poichè il mutamento, di cui è parola, non riguarda se non le determinazioni, che possono cessare o sorgere; così noi possiamo dire con espressione di apparenza paradossale: solo il permanente (la sostanza) subisce mutamento, il mutevole non subisce nessun mutamento, ma una vicenda, poichè certe determinazioni cessano ed altre ne sorgono.
</p>

<p>
Il mutamento non può quindi esser percepito se non nelle sostanze, e il puro sorgere e cessare senza che spetti a una determinazione del permanente, non può essere punto una percezione, poichè appunto questo permanente rende possibile la rappresentazione del passaggio da uno stato all'altro e dal non essere all'essere, che dunque possono esser conosciuti empiricamente soltanto come determinazioni alterne di ciò che permane. Se ammettete che qualche cosa incominci ad essere assolutamente, dovete supporre per essa un punto del tempo, in cui non era affatto. Ma, a che volete legare poi questo punto, se non a qualche cosa che già esiste? Infatti un tempo vuoto, che preceda, non è oggetto di percezione; ma se legate ciò che sorge a cose che prima esistevano e durano sino al suo nascere, allora il nuovo fu solo una determinazione del vecchio, come permanente. Altrettanto si dica anche del cessare; poichè presuppone la rappresentazione empirica di un tempo in cui un fenomeno non c'è più.
</p>

<p>
Sostanze (fenomeniche) sono i sostrati di tutte le determinazioni temporali. Il sorgere di alcune o il cessare di altre verrebbe a togliere la stessa unica condizione dell'unità empirica del tempo, e i fenomeni allora si riferirebbero a due specie di tempo, nelle quali l'esistenza si svolgerebbe parallelamente; ciò che è assurdo. Perchè c'è soltanto un tempo, nel quale tutti i tempi diversi non sono simultanei, ma debbono esser posti uno dopo l'altro.
</p>

<p>
Ecco, pertanto, che la permanenza è una condizione necessaria, in cui solo è possibile che i fenomeni sieno determinabili, come cose od oggetti di una esperienza possibile. Ma quanto al criterio empirico di questa necessaria permanenza e insieme della sostanzialità dei fenomeni, quel che segue ci offrirà l'occasione di fare le osservazioni necessarie.
</p>

<p class="testo_distanziato">
<i>B) ― Seconda analogia.</i> Principio della serie temporale secondo la legge della causalità.
</p>

<p class="testo_maggiorato">
Tutti i cangiamenti avvengono secondo la legge del nesso di causa ed effetto<sup><a href="pagina_x_note_libro.xhtml#nota_132" id="nota_132_ritorno">nota 132</a></sup>.
</p>

<p class="paragrafo">
Dimostrazione.
</p>

<p class="testo_distanziato">
(Che i fenomeni della successione temporale tutti quanti non sono se non cangiamenti, cioè un successivo essere e non essere delle determinazioni della sostanza che permane, e perciò l'essere della sostanza stessa che segue al suo non essere, o il non essere che segue al suo essere, o, in altre parole, che non abbia luogo il sorgere o cessare della sostanza stessa, lo ha dimostrato il principio precedente. Il quale avrebbe potuto essere espresso anche così: Ogni vicenda (successione) dei fenomeni non è se non cangiamento; giacchè il sorgere o il cessare della sostanza non sono cangiamenti di essa, in quanto il concetto del cangiamento presuppone appunto un medesimo soggetto con due opposte determinazioni come esistente, e però come permanente. Dopo questo avvertimento, passiamo alla dimostrazione.)
</p>

<p>
Io percepisco che i fenomeni seguono l'uno all'altro, cioè che uno stato della cosa è in un tempo, e il suo opposto era nello stato precedente. Io dunque propriamente unifico due percezioni nel tempo. Ora la unificazione non è opera del semplice senso e della intuizione, ma qui il prodotto di un potere sintetico della immaginazione, che determina il senso interno rispetto al rapporto temporale. Ma questa immaginazione può unire in due modi diversi i due detti stati, in guisa che l'uno o l'altro preceda nel tempo; perchè il tempo in se stesso non si può percepire, e in rapporto ad esso può essere determinato nell'oggetto, per così dire, empiricamente ciò che precede e ciò che segue. Io dunque ho coscienza solo di questo, che la mia immaginazione mette uno stato prima e l'altro dopo, ma non che nell'oggetto uno stato preceda l'altro, o in altre parole: con la semplice percezione resta indeterminata la relazione oggettiva dei fenomeni successivi. Ora, affinchè possa esser conosciuta come determinata, la relazione fra i due stati dev'essere pensata in modo che ne venga determinato necessariamente qual di essi va posto prima e quale dopo, e non inversamente. Ma il concetto, che rechi in sè la necessità dell'unità sintetica, non può essere se non concetto intellettuale puro, che non si trovi nella percezione; e in questo caso è il concetto del rapporto di causa ed effetto, di cui la prima determina nel tempo l'ultimo come conseguente, e non come qualcosa che potrebbe precedere semplicemente nell'immaginazione (o, in generale non essere punto percepita). Dunque, l'esperienza stessa, cioè la conoscenza empirica dei fenomeni è  possibile solo a patto che sottoponiamo il loro succedersi, e quindi ogni cangiamento, alla legge di causalità; quindi i fenomeni stessi, in quanto oggetti dell'esperienza, sono possibili soltanto secondo questa legge.
</p>

<p>
L'apprensione del molteplice del fenomeno è sempre successiva. Le rappresentazioni delle parti seguono l'una all'altra. Se seguano anche nell'oggetto, è un secondo punto della riflessione, che non è contenuto nel primo. Ora in verità si può chiamare oggetto tutto, ed anche ogni rappresentazione, in quanto se ne ha coscienza; salvo che ciò che questa parola può significare nei fenomeni, non in quanto essi sono oggetti (rappresentazioni), ma in quanto indicano solo un oggetto, è materia di un esame più profondo. In quanto essi, soltanto come rappresentazioni, sono a un tempo oggetto immediato della coscienza, non si distinguono punto dall'apprensione, cioè dalla loro inclusione nella sintesi dell'immaginazione, e quindi devesi dire che il molteplice dei fenomeni è prodotto sempre successivamente nello spirito. Se i fenomeni fossero cose in sè, nessuno potrebbe mai, dalla successione delle rappresentazioni del loro molteplice, comprendere come questo sia collegato insieme nell'oggetto. Noi infatti abbiamo a che fare soltanto con nostre rappresentazioni; e come possono essere in se stesse le cose (senza riguardo alle rappresentazioni, ond'esse ci impressionano) è assolutamente fuori della nostra sfera conoscitiva. Ora, benchè i fenomeni non sieno cose in sè, poichè pure sono l'unica cosa che possa esser data alla nostra conoscenza, io perciò debbo indicare cosa ci dev'essere nel molteplice dei fenomeni, affinchè sia unificato nel tempo, mentre la rappresentazione di esso nell'apprensione è sempre successiva. Così ad es., l'apprensione del molteplice, che è nel fenomeno di una casa che mi sta davanti, è successiva. Ora se si domanda, se il molteplice di questa casa sia in sè successivo, certo nessuno risponderà di sì. Ma, appena io elevo i miei concetti da un oggetto fino al valore trascendentale, la casa non è cosa in sè, ma soltanto un fenomeno, cioè una rappresentazione, il cui oggetto trascendentale rimane sconosciuto; che cosa dunque voglio dire domandando come possa esser collegato il molteplice nel fenomeno stesso (che pure non è una cosa in sè)? Qui ciò che sta nell'apprensione successiva, vale come rappresentazione; ma il fenomeno che m'è dato, malgrado non sia altro che l'insieme di queste rappresentazioni, è considerato come il loro oggetto, col quale il concetto che io ricavo dalle rappresentazioni dell'apprensione deve coincidere. Poichè la coincidenza della conoscenza coll'oggetto è la verità, si vede subito che qui si può parlare soltanto delle condizioni formali della verità empirica, e il fenomeno quindi, a differenza delle rappresentazioni dell'apprensione, solo così può essere rappresentato come l'oggetto dell'apprensione, distinto da essa, se l'apprensione sottostà ad una regola, che la distingua da ogni altra e renda necessario un modo di unificazione del molteplice. Ciò che nel fenomeno contiene la condizione di questa regola necessaria dell'apprensione è l'oggetto.
</p>

<p>
Veniamo ora alla nostra questione. Non si può percepire empiricamente che qualcosa accada, cioè che sorga qualcosa o uno stato che prima non era, se non preceda un fenomeno che contenga in sè questo stato; giacchè una realtà che segua a un tempo vuoto, quindi un sorgere, prima del quale non ci sia nessuno stato delle cose, non può essere appreso, più che non possa lo stesso tempo vuoto. Ogni apprensione d'un accadimento è dunque una percezione, che segue un'altra. Ma, poichè in ogni sintesi dell'apprensione ha luogo quello stesso che sopra ho accennato pel fenomeno della casa, per ciò una sintesi non si distingue ancora dall'altra. Se non che osservo ancora, che, chiamando in un fenomeno, che importi un accadere: <i>A</i> lo stato precedente della percezione, e <i>B</i> il seguente; <i>B</i> non può se non seguire <i>A</i> nell'apprensione, laddove la percezione <i>A</i> non può seguire <i>B</i>, ma soltanto precedere. Io vedo, per es., una nave scendere la corrente. La mia percezione della sua posizione più in giù segue alla percezione del posto che occupava più su, e non è possibile che nell'apprensione di questo fenomeno la nave possa essere percepita prima giù e poi su. L'ordine della successione delle percezioni nell'apprensione qui dunque è determinato, e l'apprensione è legata ad esso. Nell'esempio dianzi riferito di una casa, le mie percezioni potevano nell'apprensione cominciare dal comignolo e finire al suolo, ma anche cominciare dal basso e finire in alto, e così parimenti apprendere il molteplice dell'intuizione empirica da destra o da sinistra. Nella serie di queste percezioni non c'era dunque nessun ordine determinato che rendesse necessario donde io dovessi nell'apprensione cominciare, per unificare empiricamente il molteplice. Questa regola invece s'incontrerà sempre nella percezione di ciò che accade ed essa rende necessario l'ordine delle percezioni successive (nell'apprensione di questo fenomeno).
</p>

<p>
Nel nostro caso io dovrò ricavare la successione soggettiva dell'apprensione dalla successione oggettiva dei fenomeni; poichè altrimenti la prima è affatto indeterminata, e non distingue un fenomeno dall'altro. Essa sola non prova nulla della unificazione del molteplice nell'oggetto, poichè è del tutto arbitraria. La seconda dunque consisterà nell'ordine del molteplice fenomenico, secondo il quale l'apprensione di una cosa (che succede) segue conforme a una regola a quella dell'altra (che precede). Soltanto così io posso essere autorizzato a dire del fenomeno stesso, e non solamente della mia apprensione, che c'è una successione; il che significa che io non posso stabilire l'apprensione se non precisamente in questa successione.
</p>

<p>
Secondo una tale regola, dunque, in ciò che precede in generale un avvenimento deve trovarsi la condizione d'una regola, per la quale esso avvenimento segue sempre e necessariamente; ma, viceversa, io non posso retrocedere, movendo da ciò che accade, per determinare (con l'apprensione) ciò che precede. Perocchè non c'è fenomeno che ritorni dal momento seguente al precedente, ma si riferisce tuttavia a qualche momento precedente; da un tempo dato, invece, il passaggio a un determinato tempo successivo è necessario. Quindi, poichè c'è qualche cosa che segue, io debbo di necessità riferirla a qualche altra, in generale, che precede, e a cui essa segue secondo una regola, cioè in modo necessario; per modo che l'avvenimento, in quanto condizionato richiama sicuramente a una condizione, ma questa determina ciò che accade.
</p>

<p>
Si supponga che a un avvenimento non preceda nulla cui esso debba seguire secondo una regola; in tal caso ogni successione della percezione sarebbe esclusivamente nell'apprensione, cioè sarebbe semplicemente soggettiva, ma perciò non sarebbe per nulla oggettivamente determinato quale dovrebbe essere il precedente e quale il conseguente delle percezioni. Avremmo in tal guisa solo un giuoco di rappresentazioni, che non si riferirebbe a nessun oggetto; cioè per la nostra percezione un fenomeno non sarebbe punto distinto , in rapporto al tempo, da ogni altro; poichè la successione nell'apprensione è sempre quella, e nel fenomeno non c'è nulla che lo determini in modo che ne venga resa necessaria una certa serie come oggettiva. Io non potrò dire dunque che nel fenomeno due stati si susseguono, ma solamente che a un'apprensione ne segue un'altra: che è semplicemente un fatto soggettivo e non determina un oggetto, nè può quindi valere per una qualsiasi conoscenza di un oggetto (nemmeno nel fenomeno).
</p>

<p>
Quando noi dunque sperimentiamo che una cosa accade, supponiamo sempre che precede qualche altra cosa, a cui essa segue secondo una regola. Senza di che, infatti, non potrei dire dell'oggetto, che segue, poichè la semplice successione nella mia apprensione, ove non sia determinata da una legge di relazione con un antecedente, non autorizza una successione nell'oggetto. Egli è dunque sempre avendo riguardo a una regola, per cui i fenomeni nella loro successione, cioè così come accadono, sono determinati dallo stato precedente, che io fo obbiettiva la mia sintesi subbiettiva (dell'apprensione); e persino l'esperienza di qualcosa che accade è possibile in questo presupposto. In verità, questo par contraddire a tutte le osservazioni, che si son sempre fatte sull'andamento dell'uso del nostro intelletto; secondo le quali soltanto da molti casi concordi, percepiti e paragonati, in cui certi avvenimenti seguono a certi fenomeni, saremmo condotti a scoprire una regola, per la quale certi avvenimenti seguono sempre a certi fenomeni, e così si comincerebbe a formare un concetto di causa. Su tale piede questo concetto sarebbe meramente empirico, e la regola che esso ci fornisce, che cioè tutto ciò che accade ha una causa, sarebbe accidentale come l'esperienza stessa; la sua universalità e necessità allora sarebbero solo immaginarie e non avrebbero un vero valore universale, poichè non sarebbero a priori, bensì fondate solo sull'induzione. Ma qui accade lo stesso che per le altre rappresentazioni pure a priori (p.es. spazio e tempo) che possiamo ricavare dall'esperienza come concetti chiari sol perchè le avevamo già poste nell'esperienza, e questa prima di tutto costituimmo per mezzo di quelle. Certamente la chiarezza logica di questa rappresentazione di una regola determinante la serie degli avvenimenti, come concetto di causa, non è possibile se non quando della regola abbiamo fatto uso nell'esperienza; ma un riferimento a essa, come condizione dell'unità sintetica dei fenomeni nel tempo, fu tuttavia il fondamento dell'esperienza stessa, epperò l'ha preceduta a priori.
</p>

<p>
Si tratta dunque di mostrare con un esempio, che noi neppure nella esperienza attribuiamo mai all'oggetto la successione (di un evento, in cui avviene qualche cosa, che prima non era) e la distinguiamo dalla successione soggettiva della nostra apprensione, se non quando vi stia a fondamento una norma, che ci costringe ad osservare questo piuttosto che un altro ordine delle percezioni; anzi che è appunto quest'obbligo quello che soltanto rende possibile l'idea di una successione nell'oggetto.
</p>

<p>
Abbiamo in noi rappresentazioni, delle quali possiamo anche aver coscienza. Ma per quanto questa coscienza sia estesa, esatta, puntuale, esse restano pur sempre rappresentazioni, cioè determinazioni interne del nostro spirito, in questa o quella relazione temporale. Or come possiamo giungere a dare un oggetto a queste rappresentazioni o ad attribuir loro, oltre quella realtà soggettiva che hanno come modificazioni, una non so quale soggettiva realtà? Il valore oggettivo non può consistere nella relazione con un'altra rappresentazione (di ciò che si vorrebbe dire dell'oggetto<sup><a href="pagina_x_note_libro.xhtml#nota_133" id="nota_133_ritorno">nota 133</a></sup>); chè altrimenti rinasce la questione: come esce questa rappresentazione da se stessa e acquista valore oggettivo, oltre il soggettivo che le è proprio come determinazione dello stato spirituale? Se ricerchiamo quale nuova proprietà conferisca alle nostre rappresentazioni il rapporto a un oggetto, e quale sia la dignità che esse ne acquistano, troviamo che esso non fa altro che render necessaria la connessione delle rappresentazioni in una data maniera, e sottometterle a una regola; e che, viceversa, solo pel fatto che un certo ordine nel rapporto temporale delle nostre rappresentazioni è necessario, ad esse vien assegnato un valore oggettivo.
</p>

<p>
Nella sintesi dei fenomeni il molteplice delle rappresentazioni si svolge sempre in una successione. Ora, con ciò non viene punto rappresentato nessun oggetto; poichè per questa successione, comune a tutte le apprensioni, nessuna cosa è distinta da un'altra. Ma, appena io percepisco o presumo in questa successione un rapporto a uno stato precedente, dal quale derivi la rappresentazione secondo una regola, allora si rappresenta qualcosa come un avvenimento, o qualcosa che accade; cioè, io conosco un oggetto, che debbo porre nel tempo a un certo posto, il quale non può essergli assegnato altrove dato lo stato antecedente. Se io dunque percepisco che qualcosa accade in questa rappresentazione anzitutto c'è che qualche cosa precede, poichè appunto in rapporto ad essa il fenomeno viene ad avere il suo rapporto temporale, cioè ad esistere dopo un tempo precedente, nel quale non era. Ma in questo rapporto può acquistare il suo determinato posto nel tempo solo a condizione, che nello stato precedente si presupponga una cosa, a cui l'altra deve seguire sempre, cioè secondo una regola; donde risulta in primo luogo che io non posso capovolgere la serie, e far il conseguente anteriore al precedente; in secondo luogo, che, quando lo stato precedente è posto, questo determinato avvenimento deve immancabilmente e necessariamente seguire. Onde avviene, che c'è un ordine tra le nostre rappresentazioni, per cui il presente (in quanto è divenuto) richiama uno stato precedente come correlato, benchè ancora indeterminato, di questo evento, che tuttavia si riferisce ad esso come sua conseguenza determinante, e ad esso si connette necessariamente nella serie cronologica.
</p>

<p>
Ora, se è legge necessaria della nostra sensibilità, e quindi condizione formale di tutte le percezioni, che il tempo precedente determini necessariamente il seguente (non potendosi giungere al seguente se non attraverso il precedente), è anche indispensabile legge della rappresentazione empirica della serie cronologica, che i fenomeni del tempo passato determinino ogni esistenza nel futuro, e che questi fenomeni come avvenimenti, non abbian luogo, se non in quanto i primi determinano la loro esistenza nel tempo, cioè li pongono secondo una regola. Perchè solo nei fenomeni noi possiamo conoscere empiricamente questa continuità nella connessione dei tempi.
</p>

<p>
Per ogni esperienza e per la sua possibilità occorre l'intelletto, e la prima cosa che esso fa a tal uopo, non è già di render chiara la rappresentazione dell'oggetto, ma render possibile la rappresentazione di un oggetto in generale. Ora, ciò avviene perchè esso trasporta l'ordine temporale ai fenomeni e alla esistenza loro, assegnando a ognuno di esso come conseguenza una posizione nel tempo determinata a priori rispetto ai fenomeni precedenti; posizione, senza di cui il fenomeno non si potrebbe adattare al tempo stesso, che determina a priori il posto di tutte le parti di esso. Questa determinazione del posto non può dunque esser ricavata dal rapporto dei fenomeni col tempo assoluto (che non è oggetto della percezione), ma all'opposto ognuno dei fenomeni deve determinare all'altro il suo posto nel tempo, e renderlo necessario nell'ordine cronologico, ossia ciò che segue o avviene, deve seguire, secondo una regola universale a ciò che era contenuto nello stato antecedente; onde si forma una serie di fenomeni che produce e rende necessario, mediante l'intelletto, nella serie delle percezioni possibili, quello stesso ordine e saldo nesso che s'incontra a priori nella forma dell'intuizione interna (nel tempo), dove tutte le percezioni devono avere il loro posto.
</p>

<p>
Che dunque qualcosa avvenga, è una percezione che appartiene a una esperienza possibile, la quale diviene reale in quanto io considero il fenomeno come determinato pel suo posto nel tempo, quindi come un oggetto che può esser sempre ritrovato secondo una regola nella catena delle percezioni. Ma questa regola per determinare qualcosa nella successione cronologica, è, che in ciò che precede ha da trovarsi la condizione data, la quale segue sempre (necessariamente) l'evento. Dunque, il principio della ragion sufficiente è il fondamento dell'esperienza possibile, cioè della conoscenza oggettiva dei fenomeni, rispetto al loro rapporto nella serie successiva del tempo.
</p>

<p>
Ma la dimostrazione di questo principio poggia unicamente sui seguenti momenti<sup><a href="pagina_x_note_libro.xhtml#nota_134" id="nota_134_ritorno">nota 134</a></sup>. Per ogni conoscenza empirica occorre la sintesi del molteplice mediante l'immaginazione, che è sempre successiva; cioè le rappresentazioni in essa seguono sempre l'una all'altra. Ma la successione nella immaginazione non è determinata punto secondo l'ordine (ciò che deve precedere e ciò che deve seguire) e la serie delle rappresentazioni che si susseguono, può a piacimento esser presa tanto progressivamente, quanto regressivamente. Ma se questa sintesi è una sintesi dell'apprensione (del molteplice di un fenomeno dato) allora l'ordine è determinato nell'oggetto o, per parlare più esattamente, c'è un ordine della sintesi successiva, il quale determina un oggetto, e secondo il quale una cosa deve necessariamente precedere e, posta essa, l'altra necessariamente seguire. Se dunque la mia percezione deve contenere la conoscenza di un evento, poichè qualcosa realmente avviene, essa dev'essere un giudizio empirico, in cui si pensi che la successione è determinata, cioè che un fenomeno ne presuppone nel tempo un altro, al quale esso segue necessariamente, ossia secondo una regola. Al contrario, se, posto l'antecedente, l'evento non ne seguisse necessariamente, allora la dovrei ritenere per nient'altro che un giuoco soggettivo delle mie immagini; e se io con essa mi rappresentassi qualcosa di oggettivo, dovrei chiamarla un puro sogno. Dunque, il rapporto dei fenomeni (come percezioni possibili), secondo il quale il conseguente (ciò che accade) è, per l'esistenza, determinato nel tempo necessariamente e secondo una regola da un antecedente, quindi il rapporto di causa ed effetto, è la condizione della validità oggettiva dei nostri giudizi empirici, relativamente alla serie delle percezioni, e però della loro verità empirica, e, in somma, dell'esperienza. Il principio del rapporto causale nella successione dei fenomeni vale quindi anche di tutti gli oggetti dell'esperienza (sotto le condizioni della successione), poichè è esso stesso il fondamento della possibilità di una tale esperienza.
</p>

<p>
Ma qui si fa innanzi ancora una difficoltà, che dev'essere eliminata. Il principio del nesso causale tra i fenomeni nella nostra formula è rispetto alla loro successione, laddove nell'uso di esso si trova che si confà anche ai fenomeni simultanei, e che può essere nello stesso tempo causa ed effetto. Per esempio: nella camera c'è un calore che non si trova all'aria libera. Mi guardo intorno per cercare la causa, e trovo la stufa accesa. Ora, questa, come causa, è contemporanea col suo effetto, il calore della stanza; qui dunque non c'è successione cronologica tra causa ed effetto, ma contemporaneità; e tuttavia la legge vale lo stesso. La maggior parte delle cause efficienti nella natura coesiste agli effetti, e la successione di questi ultimi nel tempo è causata solo dal fatto che la causa non può rendere tutto il suo effetto in un istante. Ma nell'istante, in cui questo incomincia, è sempre simultaneo alla causalità della sua causa, poichè, se questa fosse cessata un solo istante prima, esso non sarebbe punto sorto. Qui si deve bene avvertire, che è da guardare all'ordine del tempo, non al suo decorso; il rapporto rimane, anche quando non sia scorso alcun tempo. Il tempo tra la causalità della causa e il suo effetto può anche svanire<sup><a href="pagina_x_note_libro.xhtml#nota_135" id="nota_135_ritorno">nota 135</a></sup> (essi dunque essere simultanei); ma il rapporto dell'uno all'altro rimane pur sempre determinabile secondo il tempo. Se io considero come causa una palla che sta su un morbido guanciale e vi scava una fossetta, allora la causa è contemporanea all'effetto. Se non che io li distinguo tuttavia pel rapporto cronologico del loro collegamento dinamico. Infatti, quando depongo la palla sul guanciale, alla forma liscia di prima segue la fossetta; ma, se il guanciale ha già una fossetta (e non so perchè), allora non ne segue l'idea di una palla di piombo<sup><a href="pagina_x_note_libro.xhtml#nota_136" id="nota_136_ritorno">nota 136</a></sup>.
</p>

<p>
La successione pertanto è assolutamente il criterio empirico unico dell'effetto in rapporto alla causalità della causa, che precede. Il bicchiere è la causa del salire dell'acqua al di sopra della sua superficie orizzontale, sebbene i due fenomeni sieno in un medesimo tempo. Infatti appena io attingo l'acqua col bicchiere da un vaso più grande, segue qualche cosa, cioè il mutamento dello stato orizzontale, che lì aveva, in quel concavo che prende nel bicchiere.
</p>

<p>
Questa causalità conduce al concetto dell'azione, questa al concetto della forza, e per esso a quello della sostanza. Non volendo mescolare alla mia ricerca critica, che riguarda esclusivamente le fonti della conoscenza sintetica a priori, analisi che spettano solo al chiarimento (non all'allargamento) dei concetti, io tralascio la discussione particolareggiata di esse, e la rimando ad un futuro sistema della ragion pura; del resto una tale analisi in larga misura si trova già nei noti manuali di questa specie che già si hanno. Solo non posso trascurar di parlare del criterio empirico di sostanza, in quanto essa par che si manifesti non colla permanenza dei fenomeni, ma meglio e più facilmente con l'azione.
</p>

<p>
Dov'è azione, quindi attività e forza, ivi è anche sostanza; ed in questa soltanto dev'essere cercata la sede di quella feconda sorgente dei fenomeni. Benissimo detto: ma, quando si tratta di spiegare che cosa s'intenda per sostanza, e si vuole evitare un circolo vizioso, non è altrettanto facile rispondere. Come si concluderà dall'azione, immediatamente, alla permanenza dell'agente, che pure è un contrassegno così essenziale e peculiare della sostanza (<i><span lang="la">phaenomenon</span></i>)? Se non che, date le nostre premesse, la soluzione del problema non presenta tuttavia una tale difficoltà, laddove secondo il modo consueto (di procedere coi propri concetti solo analiticamente) esso sarebbe assolutamente insolubile. Azione significa già rapporto del soggetto della causalità con l'effetto. Ora: poichè ogni effetto consiste in ciò che accade, e perciò nel mutevole, caratterizzato dal tempo secondo la successione, così l'ultimo soggetto di esso è il permanente, come sostrato di ogni vicissitudine cioè la sostanza. Giacchè secondo il principio della causalità, le azioni sono sempre il primo fondamento di ogni vicissitudine dei fenomeni, e non possono perciò stare in un soggetto che esso stesso muti; che altrimenti sarebbero necessarie altre azioni e un altro soggetto che determinasse la mutazione. Ragione per cui l'azione, come un criterio empirico sufficiente, prova la sostanzialità, senza che io sia costretto a cercare la permanenza di essa attraverso il paragone delle percezioni; ciò che per questa via non potrebbe nè anche aver luogo in modo esauriente, come si richiederebbe all'estensione e al valore assolutamente universale del concetto. Che infatti il primo soggetto della causalità di ogni sorgere e perire non possa esso stesso (nel campo dei fenomeni) sorgere e perire, è una conclusione indiscutibile, che mette capo alla necessità e permanenza empirica nell'esistenza, e quindi al concetto di una sostanza come fenomeno.
</p>

<p>
Se qualche cosa accade, il semplice sorgere, senza riguardo a ciò che sorge, è già per se stesso un oggetto da spiegare. Il solo passaggio dal non essere di uno stato allo stato stesso, posto pure che esso non importi nessuna qualità nel fenomeno, ha bisogno già di un'indagine. Questo sorgere d'un che di nuovo, com'è stato mostrato al numero <i>A</i>, non riguarda la sostanza (che non nasce), ma il suo stato. È dunque un semplice cangiamento, non un'origine dal nulla. Se questa origine viene considerata effetto di una causa esterna, si chiama creazione; la quale non può essere inclusa come avvenimento tra i fenomeni, poichè la sua sola possibilità toglierebbe già ogni unità all'esperienza, sebbene, a considerar tutte le cose non come fenomeni, ma come cose in sè, e come oggetti meramente intelligibili<sup><a href="pagina_x_note_libro.xhtml#nota_137" id="nota_137_ritorno">nota 137</a></sup>, essi ancorchè siano sostanze, si possano tuttavia credere dipendenti, per la loro esistenza, da una causa estranea; ma ciò darebbe allora un tutt'altro significato alle parole, e non si converrebbe ai fenomeni come oggetto possibile dell'esperienza.
</p>

<p>
Ora, come qualche cosa in generale possa cangiare, come sia possibile che a uno stato in un punto del tempo succeda in un altro punto uno stato opposto, noi non ne possiamo avere il minimo concetto a priori. A ciò si richiede la conoscenza di forze reali, che può esserci data solo empiricamente, per es. delle forze motrici, o, che è tutt'uno, di certi fenomeni successivi (come movimenti) che indicano tali forze. Ma la forma di ogni cangiamento, la condizione, senza la quale esso, come sorgere di un nuovo stato, non può presentarsi (sia qual si voglia il suo contenuto, cioè lo stato che cambia), e quindi la successione degli stati (ciò che avviene), può tuttavia esser considerata a priori, secondo la legge della causalità e le condizioni del tempo<sup><a href="pagina_x_note_libro.xhtml#nota_138" id="nota_138_ritorno">nota 138</a></sup>.
</p>

<p>
Quando una sostanza passa da uno stato <i>a</i> a un altro <i>b</i>, il momento del secondo è distinto dal momento del primo, e segue ad esso. Allo stesso modo il secondo stato, come realtà (fenomenica), è distinto dal primo, nel quale quella realtà non si trovava, come <i>b</i> dallo zero; cioè, se lo stato <i>b</i> si distingue anche da <i>a</i> solo rispetto alla quantità, il cangiamento è il risultato di <i>b</i> - <i>a</i>; risultato che non c'era nello stato precedente, rispetto al quale era = 0.
</p>

<p>
Si domanda dunque: come una cosa passa da uno stato = <i>a</i> a uno stato = <i>b</i>? Tra due istanti c'è sempre un tempo, e tra due stati in essi istanti c'è sempre una differenza, che ha una quantità (giacchè tutte le parti dei fenomeni sono sempre alla lor volta quantità). Ogni passaggio dunque da uno stato all'altro avviene in un tempo compreso fra due momenti, dei quali il primo determina lo stato da cui una cosa proviene, il secondo quello al quale perviene. Ambedue sono perciò limiti temporali di un cangiamento, e quindi dello stato intermedio fra i due stati, e fan parte come tali di tutto il cangiamento. Ora, ogni cangiamento ha una causa, che addimostra la sua causalità in tutto il tempo in cui quello ha luogo. Questa causa dunque non  produce il suo cangiamento istantaneamente (in una volta o in un istante), ma in un tempo, per modo che: come dall'istante iniziale <i>a</i> sino al suo compimento <i>b</i> il tempo impiegato va crescendo, così anche la quantità di realtà (<i>b</i> -<i>a</i>) è prodotta da tutti i gradi minori compresi fra il primo e l'ultimo. Ogni cangiamento è dunque possibile soltanto per un'azione continua della causalità, la quale, in quanto è uniforme, dicesi momento. Il cangiamento non consiste in questi momenti, ma ne è prodotto, come loro effetto.
</p>

<p>
Ecco dunque la legge di continuità di ogni cangiamento, il cui principio è, che nè il tempo e nè anche il fenomeno nel tempo constano di parti, che sieno le più piccole possibili; eppure lo stato della cosa nel suo cangiare passa al suo nuovo stato attraverso tutte queste parti, come elementi. Non c'è nel reale fenomenico, come non c'è nella quantità del tempo, una differenza, che sia la minima possibile, e così il nuovo stato della realtà cresce dal primo, nel quale non esisteva, attraverso tutti i suoi gradi infiniti, le differenze dei quali sono tutte insieme più piccole della differenza fra zero ed <i>a</i>.
</p>

<p>
Quali vantaggi possa arrecare questo principio nelle ricerche naturali, non accade qui rilevare. Ma come sia possibile del tutto a priori un tal principio, che par capace di allargar di tanto la nostra conoscenza della natura, è questione che ben richiede il nostro esame, quantunque già l'aspetto dimostri che esso è reale e legittimo, e perciò ci si potrebbe credere dispensati dalla questione del come esso sia possibile. Giacchè ce ne sono di tante specie pretese infondate di estendere il campo della nostra cognizione mercè la pura ragione, che bisogna su questo punto avere per principio generale di essere assolutamente diffidenti e non credere nè ammettere niente in proposito, nè anche in base alla più chiara dimostrazione dommatica, senza documenti, che possano fornire una deduzione solida.
</p>

<p>
Ogni accrescimento della conoscenza empirica ed ogni progresso della percezione non è altro che una estensione della determinazione del senso interno, cioè un progresso, nel tempo, quali si sieno gli oggetti, fenomeni o intuizioni pure. Questo progresso nel tempo determina tutto, e in se stesso non è determinato da null'altro, cioè le sue parti sono date solo nel tempo e mediante la sua sintesi, ma prima di essa. Perciò ogni passaggio, nella percezione, a qualche cosa che vien dopo nel tempo, è una determinazione del tempo per la produzione di questa percezione, e poichè tale determinazione sempre e in tutte le sue parti è una quantità, la produzione di una percezione come una quantità ha luogo per tutti i gradi, dei quali nessuno è il minimo possibile, da zero sino al grado suo proprio. Donde evidentemente la possibilità di conoscere a priori una legge dei cangiamenti, secondo la loro forma. Noi anticipiamo soltanto la nostra propria apprensione, la cui condizione formale, risiedendo in noi innanzi a ogni fenomeno dato, deve senza dubbio poter essere conosciuta a priori.
</p>

<p>
Pertanto come il tempo contiene la condizione sensibile a priori della possibilità di una progressione continua da ciò che esiste a ciò che segue, così l'intelletto, per mezzo dell'unità dell'appercezione, contiene la condizione a priori della possibilità d'una determinazione continua di tutti i posti per i fenomeni in questo tempo, mediante la serie delle cause e degli effetti, di cui le prime traggono seco immancabilmente l'esistenza dei secondi, e così rendono valevole per ogni tempo (in generale), cioè oggettivamente, la conoscenza empirica dei rapporti temporali.
</p>

<p class="testo_distanziato">
<i>C) ― Terza analogia.</i> Principio della simultaneità secondo la legge dell’azione vicendevole o reciprocità.
</p>

<p class="testo_maggiorato">
Tutte le sostanze, in quanto possono essere percepite nello spazio come simultanee, sono tra loro in un’azione reciproca universale<sup><a href="pagina_x_note_libro.xhtml#nota_139" id="nota_139_ritorno">nota 139</a></sup>.
</p>

<p class="paragrafo">
Dimostrazione<sup><a href="pagina_x_note_libro.xhtml#nota_140" id="nota_140_ritorno">nota 140</a></sup>.
</p>

<p class="testo_distanziato">
Le cose sono simultanee quando, nell'intuizione empirica, la percezione dell'una può seguire alla percezione dell'altra, e reciprocamente (ciò che non può accadere nella successione cronologica dei fenomeni, come è stato mostrato nel secondo principio). Così io posso dirigere la mia percezione prima alla luna e dopo alla terra; o anche viceversa, prima alla terra e dopo alla luna; e poichè le percezioni di questi due oggetti possono reciprocamente seguirsi, dico che coesistono. Ora la simultaneità è l'esistenza del molteplice  nel medesimo tempo. Ma non si può percepire il tempo, e quindi, dal fatto che le cose sono poste in un medesimo tempo, desumere che le percezioni di esse si possono seguire reciprocamente l'una all'altra. La sintesi dunque dell'immaginazione nell'apprensione darebbe soltanto a ciascuna di queste percezioni come tale che una è nel soggetto quando l'altra non c'è e viceversa, ma non in modo che gli oggetti siano simultanei, cioè che, quando v'è l'uno nel medesimo tempo ci sia anche l'altro e che questo sia necessario affinchè le due percezioni possano seguirsi reciprocamente. Per conseguenza si richiede un concetto intellettuale del reciproco seguirsi delle determinazioni di queste cose esistenti simultaneamente l'una fuori dell'altra, per poter dire che il reciproco seguirsi delle percezioni sia fondato nell'oggetto, e per rappresentarsi così la simultaneità come oggettiva. Ma quel rapporto delle sostanze, pel quale l'una contiene determinazioni, il cui principio è contenuto nell'altra, è il rapporto dell'influsso; e se, reciprocamente, questa contiene il principio delle determinazioni della prima, di reciprocità o azione scambievole. Sicchè la simultaneità delle sostanze nello spazio non può nell'esperienza esser conosciuta altrimenti che a patto di presupporre una scambievole azione di esse fra di loro; e questa dunque è la condizione della possibilità delle cose stesse come oggetti dell'esperienza.
</p>

<p>
Le cose sono simultanee, in quanto esistono in uno e medesimo tempo. Ma a che si conosce che esse sono in uno e medesimo tempo? Se l'ordine nella sintesi dell'apprensione di questo molteplice è indifferente, cioè se può andare da <i>A</i> ad <i>E</i> passando per <i>B C D</i>, o, anche viceversa, da <i>E</i> ad <i>A</i>. Infatti, se essa si svolgesse successivamente nel tempo (nell'ordine che comincia da <i>A</i> e finisce in <i>E</i>), allora non sarebbe possibile nella percezione cominciare l'apprensione da <i>E</i> e retrocedere ad <i>A</i>, giacchè <i>A</i> apparterrebbe al passato, e quindi non potrebbe più essere oggetto di apprensione.
</p>

<p>
Ora se voi ammettete, che in una molteplicità di sostanze, in quanto fenomeni, ciascuna sia perfettamente isolata, cioè non eserciti sulle altre, e non ne subisca nessun influsso, io dico che la loro simultaneità non sarebbe oggetto di una percezione possibile, e che l'esistenza dell'una non potrebbe condurre all'esistenza delle altre attraverso la via di una sintesi empirica. Infatti, se voi immaginate che siano separate da uno spazio perfettamente vuoto, la percezione, che va dall'una all'altra nel tempo, potrebbe determinare bensì la esistenza della seconda mediante una percezione successiva, ma non potrebbe distinguere se il fenomeno, oggettivamente, segua alla prima, o non le sia piuttosto simultaneo.
</p>

<p>
Bisogna dunque che, oltre la semplice esistenza, vi sia qualche cosa per la quale <i>A</i> conferisce a <i>B</i> il suo posto nel tempo e reciprocamente <i>B</i> ad <i>A</i>, perchè solo le sostanze pensate sotto questa condizione possono empiricamente essere rappresentate come simultanee. Ora ad una cosa il suo posto nel tempo è determinato soltanto da ciò che è la causa di essa o delle sue determinazioni. Ogni sostanza dunque (poichè può essere conseguenza solo rispetto alle sue determinazioni) deve in sè contenere la causalità di certe determinazioni di altre sostanze, e contenere a un tempo gli effetti della causalità di altre; cioè le sostanze debbono essere in reciprocità dinamica (immediatamente o mediatamente), se la simultaneità dev'esser conosciuta in una possibile esperienza. Ma, rispetto agli oggetti dell'esperienza, tutto ciò, senza di cui l'esperienza di questi oggetti non sarebbe in alcun modo possibile, è necessario. Dunque necessario è che tutte le sostanze nel fenomeno, in quanto simultanee, stiano fra loro in una generale reciprocità di scambievole azione.
</p>

<p>
In tedesco la parola <i><span lang="de">Gemeinschaft</span></i><sup><a href="pagina_x_note_libro.xhtml#nota_141" id="nota_141_ritorno">nota 141</a></sup> ha un doppio significato, e può significare tanto <i><span lang="la">communio</span></i> quanto anche <i><span lang="la">commercium</span></i>. Noi qui ce ne serviamo nel secondo senso, come comunione dinamica, senza la quale anche quella locale (<i><span lang="la">communio spatii</span></i>) non potrebbe mai esser conosciuta empiricamente. Nelle nostre esperienze è facile notare che soltanto gli influssi continui in tutti i luoghi dello spazio possono condurre il nostro senso da un oggetto all'altro; che la luce che agisce fra il nostro occhio e il mondo corporeo, può produrre una reciprocità mediata fra noi e questo, e provarne così la simultaneità; che noi non possiamo mutar luogo empiricamente (cioè percepire il mutamento) senza che da per tutto la materia ci renda possibile la percezione del nostro posto; e che solo mediante il suo influsso reciproco la materia può manifestare la sua simultaneità e mediante la simultaneità la coesistenza degli oggetti (sebbene solo mediatamente) sino ai più lontani. senza reciprocità, ogni percezione (dei fenomeni nello spazio) è staccata dalle altre, e la catena delle rappresentazioni empiriche, cioè l'esperienza, dovrebbe ricominciare da capo ad ogni nuovo oggetto, senza che la precedente potesse minimamente collegarsi o trovarsi con essa nel rapporto temporale. Con questo io non voglio per nulla confutare lo spazio vuoto; giacchè esso può essere sempre dove non giungano punto le percezioni, e però non abbia luogo nessuna conoscenza empirica della simultaneità; ma allora esso non è un oggetto per tutta la nostra esperienza possibile.
</p>

<p>
A schiarimento può giovare quanto segue. Nel nostro spirito tutti i fenomeni, come contenuti in una esperienza possibile, debbono essere in una comunanza (<i><span lang="la">communio</span></i>) di appercezione; e in quanto gli oggetti, come coesistenti, debbono esser rappresentati come collegati, essi debbono determinare scambievolmente l'uno il posto dell'altro in un tempo, e costituire perciò un tutto unico. Se questa soggettiva reciprocità bisogna che sia fondata su una base oggettiva, o esser riferita ai fenomeni come a sostanze, la percezione degli uni deve render possibile, come principio, quelli degli altri, e viceversa, affinchè la successione, che si riscontra sempre nelle percezioni, in quanto apprensioni, non venga attribuita agli oggetti, ma questi possono essere rappresentati come coesistenti. Ma questo è un reciproco influsso, cioè una reciprocità (<i><span lang="la">commercium</span></i>) reale fra le sostanze, senza la quale, dunque, il rapporto empirico della simultaneità non potrebbe aver luogo nell'esperienza. Per questo commercio i fenomeni, in quanto esistenti gli uni fuori degli altri, e tuttavia in connessione, costituiscono un composto (<i><span lang="la">compositum reale</span></i>); e siffatti composti sono possibili in varie guise. I tre rapporti dinamici, dai quali derivano tutti gli altri sono quindi quelli dell'inerenza, della conseguenza e della composizione.
</p>

<p class="testo_centrato">
* * *
</p>

<p>
Queste sono dunque le tre analogie dell'esperienza. Esse non sono altro che principii della determinazione dell'esistenza dei fenomeni nel tempo, secondo tutti e tre i suoi modi: rapporto al tempo stesso come quantità (quantità dell'esistenza, cioè durata), rapporto nel tempo come serie (successione), e finalmente rapporto nel tempo come insieme di tutta l'esistenza (simultaneità). Questa unità della determinazione del tempo è assolutamente dinamica, cioè il tempo non è considerato come ciò in qui l'esperienza determini immediatamente a ciscun'esistenza il suo posto; la qual cosa è impossibile, perchè il tempo assoluto non è oggetto di percezione, in cui si possano riunire fenomeni; ma la regola dell'intelletto, senza di cui l'esistenza dei fenomeni non può raggiungere l'unità sintetica secondo rapporti temporali, determina a ciascuno di essi il suo posto nel tempo, e perciò a priori, e in modo valevole per tutti i tempi e per ciascun tempo.
</p>

<p>
Coll'espressione «natura» (in senso empirico), noi intendiamo la connessione dei fenomeni, per la loro esistenza secondo regole necessarie, o leggi. Vi sono, dunque, certe leggi, e leggi a priori, che rendono prima di tutto possibile una natura; le leggi empiriche possono esserci ed essere scoperte solo mediante l'esperienza, e però in sèguito a quelle leggi originarie, per cui comincia ad essere possibile l'esperienza stessa. Le nostre analogie rappresentano dunque propriamente l'unità della natura nella connessione di tutti i fenomeni sotto certi esponenti, che non esprimono se non il rapporto del tempo (in quanto esso comprende in sè ogni esistenza) con l'unità dell'appercezione, che può aver luogo solo nella sintesi secondo regole. Tutte insieme dunque esse ci dicono: tutti i fenomeni stanno in natura, e debbono stare, poichè, senza questa unità a priori, non sarebbe possibile nessuna unità dell'esperienza, quindi nemmeno nessuna determinazione de' suoi oggetti.
</p>

<p>
Ma, circa il modo di argomentare del quale ci siamo valsi in queste leggi trascendentali della natura, e circa il suo carattere peculiare, c'è da fare un'osservazione, che deve essere nello stesso tempo molto importante come norma per ogni altro tentativo di dimostrare a priori proposizioni intellettuali e insieme sintetiche. Se avessimo voluto dimostrare queste analogie dommaticamente, cioè per concetti, dicendo che tutto ciò che esiste può trovarsi soltanto in ciò che permane, e che ogni avvenimento presuppone nello stato precedente qualcosa cui succede secondo una certa regola, e infine che nel molteplice che è simultaneo, gli stati sono in relazione tra loro (stanno in reciprocità d'azione) secondo una regola, sarebbe stata tutta fatica sprecata. Infatti, da un oggetto e dalla sua esistenza non si può assolutamente venire all'esistenza o al modo di esistere dell'altro, per via di semplici concetti di queste cose, in qualunque modo si analizzino questi concetti. Che cosa ci restava dunque? La possibilità dell'esperienza come conoscenza, nella quale tutti gli oggetti ci devono infine poter esser dati, se la loro rappresentazione deve avere per noi realtà oggettiva. Ora, in questa terza analogia, la cui forma essenziale consiste nell'unità sintetica dell'appercezione di tutti i fenomeni, noi abbiamo trovato condizioni a priori della universale e necessaria determinazione temporale di ogni esistenza nel fenomeno, senza le quali anche l'empirica determinazione spaziale sarebbe impossibile; e abbiamo trovato regole dell'unità sintetica a priori, per mezzo delle quali possiamo anticipare l'esperienza. In mancanza di questo metodo, e nella illusione che proposizioni sintetiche, che l'uso empirico dell'intelletto raccomanda come suoi principii, si dovessero dimostrare dommaticamente, è dunque accaduto questo fatto: che si sia cercata tanto spesso, ma sempre invano, una prova del principio di ragion sufficiente. Alle altre due analogie nessuno ha mai pensato, sebbene tutti se ne siano tacitamente serviti<sup><a href="pagina_x_note_libro.xhtml#nota_142" id="nota_142_ritorno">nota 142</a></sup>, poichè mancava il filo conduttore delle categorie, il quale soltanto può scoprire e mettere in rilievo tutte le lacune dell'intelletto, così nei concetti come nei principii.
</p>

<p class="paragrafo_corsivo" id="cap_0003_0001_0001_0001_0003_0003_sez_III_p_4">4) Postulati del pensiero empirico in generale</p>

<p class="testo_distanziato">
1. Ciò che s'accorda colle condizioni formali dell'esperienza (per l'intuizione e pei concetti) è possibile.
</p>

<p>
2. Ciò che si accorda con le condizioni materiali dell'esperienza (della sensazione) è reale.
</p>

<p>
3. Ciò la cui connessione col reale è determinato secondo le condizioni universali dell'esperienza è (esiste) necessariamente.
</p>

<p class="paragrafo">
Chiarimento.
</p>

<p class="testo_distanziato">
Le categorie della modalità hanno questo di particolare, che non accrescono menomamente, come determinazione dell'oggetto, il concetto al quale sono unite come predicati, ma esprimono soltanto il rapporto colla facoltà conoscitiva. Quando il concetto di una cosa è già del tutto completo, io posso tuttavia chiedermi sempre, se questo oggetto sia solamente possibile o reale, e, in questo caso, se sia anche necessario. Nessun'altra determinazione così è pensata nell'oggetto, ma si vuol sapere solamente in qual rapporto sta esso (e tutte le determinazioni sue) con l'intelletto e il suo uso empirico, col giudizio empirico e con la ragione (nella sua applicazione all'esperienza).
</p>

<p>
Appunto perciò i principii della modalità non son nulla più che chiarimenti dei concetti della possibilità, della realtà, della necessità, nel loro uso empirico, e quindi a un tempo limitazioni di tutte le categorie al semplice uso empirico, senza ammetterne o permetterne quello trascendentale. Infatti, se le categorie non hanno un valore puramente logico, e non devono esprimere analiticamente la forma del pensiero, ma devono riguardare le cose e la loro possibilità, realtà e necessità, è necessario che esse si riferiscano all'esperienza possibile e alla sua unità sintetica, nella quale soltanto gli oggetti della conoscenza son dati.
</p>

<p>
Il postulato della possibilità delle cose richiede, dunque, che il loro concetto si accordi con le condizioni formali d'una esperienza in generale. Ma questa, cioè la forma oggettiva dell'esperienza in generale, comprende ogni sintesi che si richiede per la conoscenza degli oggetti. Un concetto che racchiude una sintesi, dev'essere considerato come vuoto, e non si riferisce a nessun oggetto, se questa sintesi non appartiene all'esperienza, o come derivata da questa, e allora il concetto si dice concetto empirico, o come tale che su di essa, quale condizione a priori, poggia l'esperienza in generale (la sua forma), e allora è un concetto puro che appartiene lo stesso all'esperienza, poichè il suo oggetto non può trovarsi se non in questa. Infatti, donde si ricaverà il carattere della possibilità di un oggetto, che venga pensato mediante un concetto sintetico a priori, se non dalla sintesi che costituisce la forma della conoscenza empirica degli oggetti? Che in un concetto siffatto non debba esservi contraddizione, è certo una condizione logica necessaria, ma tutt'altro che sufficiente a costituire la realtà oggettiva del concetto, cioè la possibilità d'un oggetto  quale vien pensato mediante il concetto! Così, non c'è contraddizione nel concetto di una figura chiusa fra due linee rette, giacchè il concetto di due linee rette e quello del loro incontrarsi non contengono la negazione di alcuna figura; ma l'impossibilità non sta nel concetto in se stesso, bensì nella costruzione di esso nello spazio, cioè nelle condizioni dello spazio e della sua determinazione; ma queste, alla lor volta, hanno la loro realtà oggettiva, ossia si riferiscono a cose possibili, poichè contengono in sè a priori la forma dell'esperienza in generale.
</p>

<p>
Ed ora vogliamo far constatare l'utilità amplissima e l'influsso di questo postulato della possibilità. Se io mi rappresento una cosa, che è permanente, in modo che tutto ciò che in essa cangia, appartenga solo al suo stato, io con questo solo concetto non posso conoscere se una cosa di questa natura sia possibile. Oppure, se io mi rappresento una cosa che dev'esser tale, che, se essa è posta, ad essa sempre e inevitabilmente ne segue un'altra, questo certamente è pensabile senza contraddizione; ma non potrei in questo modo giudicare se una tale proprietà (causalità) si trovi in una qualche cosa possibile. Finalmente, io posso rappresentare varie cose (sostanze) così costituite che lo stato dell'una importi un effetto nello stato dell'altra, e viceversa; ma se un rapporto siffatto possa o no convenire a qualche cosa, non si può ricavare punto da questi concetti contenenti una sintesi meramente arbitraria. Dunque, solo in quanto questi concetti esprimono a priori i rapporti delle percezioni di ogni esperienza, se ne conosce la realtà oggettiva, cioè la verità trascendentale; e ciò indipendentemente, certo, dall'esperienza, ma non indipendentemente da ogni relazione con la forma dell'esperienza in generale e con l'unità sintetica, nella quale solamente è possibile che oggetti si conoscano empiricamente.
</p>

<p>
A volersi formare concetti nuovi di sostanze, di forze, di azioni reciproche, dalla materia che la percezione ci offre, senza trarre dall'esperienza stessa l'esempio della loro connessione, si verrebbe infatti ad incorrere in manifeste fantasticherie destituite d'ogni carattere di possibilità, poichè per esse non si avrebbe a maestra l'esperienza, nè si desumerebbero da questa tali concetti. Tali concetti fittizi non possono avere a priori il carattere della loro possibilità, ― come lo hanno le categorie, ― quasi condizioni dalle quali dipenda qualsiasi esperienza, ma solo a posteriori: come quelli che son dati dall'esperienza stessa, e la cui possibilità o dev'esser conosciuta empiricamente, a posteriori, o non può esser conosciuta punto. Una sostanza che fosse costantemente presente nello spazio, ma senza riempirlo (come quella cosa di mezzo fra la materia e l'essere pensante, che taluni han voluto introdurre), oppure una speciale facoltà del nostro spirito di prevedere il futuro (non già semplicemente argomentarlo), o infine una potenza dello spirito di stare in comunione di pensieri con gli altri uomini (per quanto lontani possano essere), sono concetti, la cui possibilità  è priva d'ogni fondamento, poichè non può essere fondata sull'esperienza e sulle sue leggi conosciute, e senza di essa non c'è se non una costruzione soggettiva arbitraria; la quale, anche se non contenga alcuna contraddizione, non può tuttavia avere nessuna pretesa alla realtà oggettiva, nè, perciò, alla possibilità di un oggetto come quello che in questi casi si vuol pensare. Per ciò che riguarda la realtà, vien da sè che non si potrebbe pensarla <i>in concreto</i>, senza ricorrere all'aiuto dell'esperienza; poichè essa può riferirsi solo alla sensazione come materia dell'esperienza, e non riguarda la forma del rapporto, colla quale si potrebbe sempre giuocare di fantasia.
</p>

<p>
Ma io metto da parte tutto ciò, la cui possibilità non può esser desunta se non dalla realtà dell'esperienza, ed esamino qui soltanto la possibilità delle cose mediante concetti a priori; delle quali continuo ad affermare, che non possono aver luogo mai per deduzione da tali concetti in sè considerati, ma sempre e solo da essi in quanto condizioni formali e oggettive di una esperienza in generale.
</p>

<p>
Si ha bensì l'apparenza che la possibilità di un triangolo possa esser dedotta dal concetto in sè di triangolo (dall'esperienza esso è di certo indipendente); giacchè nel fatto noi possiamo dargli un oggetto del tutto a priori, cioè costruirlo. Ma, poichè questo non è se non la forma di un oggetto, sarebbe pur sempre solo un prodotto dell'immaginazione, del cui oggetto resterebbe tuttavia dubbia la possibilità come ciò per cui si richiede qualcosa di più, cioè che tale figura sia pensata nelle chiare condizioni, sulle quali si fondano tutti gli oggetti dell'esperienza. Ora, ciò che soltanto congiunge con quel concetto la rappresentazione della possibilità di un tale oggetto, è che lo spazio è condizione formale a priori delle esperienze esterne, e che la stessa sintesi figurata, onde noi costruiamo nell'immaginazione un triangolo, è affatto identica a quella, che noi adoperiamo nell'apprensione di un fenomeno, per farcene un concetto empirico. E così la possibilità delle quantità continue, anzi delle quantità in generale, poichè i concetti di esse sono tutti quanti sintetici, non è mai del tutto chiara in virtù dei concetti in se stessi, ma in virtù dei concetti come condizioni formali della determinazione degli oggetti dati dall'esperienza in generale; e dove mai si dovrebbero cercare, del resto, oggetti corrispondenti ai concetti, se non nell'esperienza, per la quale soltanto gli oggetti ci vengon dati? Quantuque noi, senza ricorrere all'esperienza stessa, possiamo conoscere e caratterizzare la possibilità delle cose, solo in relazione con le condizioni formali, in cui, nell'esperienza in generale, qualcosa è determinato come oggetto, e perciò del tutto a priori, benchè sempre in rapporto coll'esperienza e dentro i limiti di essa.
</p>

<p>
Il postulato per conoscere la realtà delle cose esige la percezione, quindi la sensazione, della quale si abbia coscienza; cioè non la immediata coscienza dell'oggetto, di cui si deve conoscere l'esistenza, ma la connessione di esso con una percezione reale, secondo le analogie dell'esperienza, che presentano ogni reale connessione in una esperienza in generale.
</p>

<p>
Nel semplice concetto di una cosa non può trovarsi nessun carattere della sua esistenza. Giacchè, sebbene esso sia così completo, che nulla gli manchi per pensare l'oggetto con tutte le sue determinazioni interne, pure l'esistenza non ha che fare con tutto ciò, ma solo con la questione se una tale cosa ci è data, in modo che la percezione di essa possa sempre andare innanzi al concetto. Infatti, che il concetto preceda la percezione, significa la sua mera possibilità; ma la percezione, che fornisce al concetto la materia, è l'unico carattere della realtà. Si può, per altro, anche prima della percezione della cosa, e perciò relativamente a priori, conoscerne l'esistenza, solo a patto che si accordi con alcune percezioni secondo i principii della loro connessione empirica (le analogie). Perocchè in tal caso l'esistenza della cosa è collegata colle nostre percezioni in una esperienza possibile, e noi possiamo, muovendo da una nostra percezione reale e seguendo il filo conduttore di quelle analogie, giungere alla cosa nella serie delle percezioni possibili. Così noi riconosciamo l'esistenza di una materia magnetica, che attraversa tutti i corpi, dalla percezione della limatura di ferro attratta; sebbene, per la costituzione dei nostri organi, ci sia impossibile una percezione immediata di questa materia. Infatti noi, secondo le leggi della sensibilità e il contesto delle nostre percezioni, potremmo in una esperienza imbatterci anche nell'intuizione empirica immediata, se fossero più delicati i nostri organi, la cui grossolanità non tocca punto la forma dell'esperienza possibile in generale. Dunque, fin dove giunge la percezione e ciò che dipende da lei secondo le leggi empiriche, giunge pure la nostra conoscenza dell'esistenza delle cose. Ma, se non cominciamo dall'esperienza, oppure se non procediamo secondo le leggi della connessione empirica dei fenomeni, invano facciamo pompa di voler indovinare e ricercare l'esistenza di una cosa qualsiasi. Una obiezione forte move bensì contro queste regole di dimostrare mediatamente l'esistenza, l'idealismo, la cui confutazione cade qui opportuna<sup><a href="pagina_x_note_libro.xhtml#nota_143" id="nota_143_ritorno">nota 143</a></sup>.
</p>

<h6 id="cap_0003_0001_0001_0001_0003_0003_sez_IV">CONFUTAZIONE DELL'IDEALISMO</h6>

<p class="testo_distanziato">
L'idealismo (materiale)<sup><a href="pagina_x_note_libro.xhtml#nota_144" id="nota_144_ritorno">nota 144</a></sup> è la teoria, che dichiara l'esistenza degli oggetti nello spazio fuori di noi o semplicemente dubbia e indimostrabile, o falsa e impossibile; il primo è l'idealismo problematico di Cartesio, che dichiara indubitabile solo una affermazione (<i><span lang="la">assertio</span></i>) empirica, cioè: Io sono: il secondo è quello dommatico di Berkeley<sup><a href="pagina_x_note_libro.xhtml#nota_145" id="nota_145_ritorno">nota 145</a></sup>, che considera lo spazio, con tutte le cose a cui esso aderisce quale condizione inseparabile, come qualcosa in se stesso impossibile, e dichiara perciò anche le cose nello spazio semplici immaginazioni. L'idealismo dommatico è inevitabile, quando si consideri lo spazio come una proprietà, che debba spettare alle cose in se stesse; giacchè in tal caso esso, con tutto ciò a cui serve di condizione è un non-essere<sup><a href="pagina_x_note_libro.xhtml#nota_146" id="nota_146_ritorno">nota 146</a></sup>. Ma nell'Estetica trascendentale noi abbiamo distrutto il fondamento di questo idealismo. Quello problematico, che non si pronunzia su ciò, ma solamente mette avanti la sua impotenza a provare con una esperienza immediata un'esistenza fuori della nostra, è ragionevole, e conforme a una solida maniera filosofica di pensare: cioè che non sia permesso di pronunziare un giudizio decisivo, prima d'aver trovato una prova sufficiente. La prova desiderata deve dunque dirci, che noi delle cose esterne abbiamo non semplice immaginazione, ma anche esperienza: ciò che non può avvenire se non dimostrando, che la nostra stessa esperienza interna, indubitabile secondo Cartesio, è possibile solo nel supposto d'una esperienza esterna.
</p>

<p class="paragrafo">
TEOREMA
</p>

<p class="testo_maggiorato">
La semplice coscienza, ma empiricamente determinata, della mia propria esistenza, dimostra l'esistenza degli oggetti nello spazio fuori di me.
</p>

<p class="paragrafo">
Dimostrazione.
</p>

<p class="testo_distanziato">
Io ho coscienza della mia esistenza come determinata nel tempo. Ogni determinazione temporale presuppone qualcosa di permanente nella percezione. Ma questo che di permanente non può essere qualcosa in me, poichè appunto la mia esistenza nel tempo non può essere determinata se non da questo qualche cosa di permanente<sup><a href="pagina_x_note_libro.xhtml#nota_147" id="nota_147_ritorno">nota 147</a></sup>. Dunque, la percezione di questo permanente non è possibile se non mediante una cosa fuori di me, e non mediante la semplice rappresentazione di una cosa fuori di me. Perciò la determinazione della mia esistenza nel tempo non è possibile se non per l'esistenza di cose reali, che io percepisco fuori di me. Ora, la coscienza nel tempo è legata necessariamente con la coscienza della possibilità di questa determinazione temporale; dunque è anche necessariamente legata con l'esistenza delle cose fuori di me, come condizione della determinazione temporale; vale a dire, la coscienza della mia propria esistenza è a un tempo immediata coscienza dell'esistenza di altre cose fuori di me.
</p>

<p>
Annotazione 1. ― Nella precedente dimostrazione si scorge che il giuoco mosso dall'idealismo a maggior dritto vien ritorto contro di esso. Esso ha ammesso che l'unica esperienza immediata sia l'interna, e solo da essa si possa concludere alle cose esterne, ma, ― come sempre che da effetti dati si concluda a una causa determinata, ― senza certezza poichè può essere anche in noi stessi quella causa delle rappresentazioni, che noi forse falsamente attribuiamo alle cose esterne. Se non che, qui si dimostra che l'esperienza esterna è propriamente immediata<sup><a href="pagina_x_note_libro.xhtml#nota_148" id="nota_148_ritorno">nota 148</a></sup>, e che solo mediante essa è possibile, non la conoscenza della nostra propria esistenza, ma la determinazione sua nel tempo, cioè l'esperienza interna. Evidentemente la rappresentazione «Io sono», ― è ciò che racchiude in sè immediatamente l'esistenza di un soggetto, ma non ancora la conoscenza di esso, e quindi nemmeno una conoscenza empirica, o esperienza; infatti per questa occorre, oltre il pensiero di qualcosa di esistente, anche l'intuizione, e in questo caso l'intuizione interna, rispetto alla quale, cioè al tempo, il soggetto dev'essere determinato; ora ad essa sono assolutamente necessari oggetti esterni; cosicchè, per conseguenza, la stessa esperienza interna è possibile solo mediatamente, e solo per mezzo dell'esterna.
</p>

<p>
Annotazione 2. ― Ora con tutto questo concorda pienamente ogni uso empirico del nostro potere conoscitivo nella determinazione del tempo. Non soltanto noi non possiamo percepire nessuna determinazione temporale se non mediante il cambiamento dei rapporti esterni (il movimento), in relazione con ciò che permane nello spazio (per es. il movimento del sole rispetto agli oggetti della terra); ma non abbiamo niente assolutamente di permanente, da poter porre, come intuizione, sotto il concetto di una sostanza, fuorchè la materia, e questa stessa permanenza non è prodotta dall'esperienza esterna, bensì presupposta a priori dall'esistenza delle cose esterne, come condizione necessaria di ogni determinazione temporale, e quindi altresì come determinazione del senso interno rispetto alla nostra propria esistenza. La coscienza di me stesso nella rappresentazione Io non è punto una intuizione, ma una rappresentazione meramente intellettuale della spontaneità di un soggetto pensante. Quindi quest'Io non ha nemmeno il minimo predicato dell'intuizione, che come permanente possa servire di correlato alla determinazione del tempo nel senso interno; come per esempio, la impenetrabilità è nella materia come intuizione empirica.
</p>

<p>
Annotazione 3. ― Dal fatto che è richiesta l'esistenza di oggetti esterni per la possibilità di una coscienza determinata di noi stessi, non segue già, che ogni rappresentazione intuitiva di cose esterne implichi, senz'altro, la loro esistenza; giacchè questa rappresentazione può ben essere il semplice effetto della immaginazione (nei sogni, come nel delirio); ma questa immaginazione non ha luogo se non per la riproduzione di percezioni esterne passate, le quali, come abbiamo mostrato, sono possibili solo per la realtà di oggetti esterni. Qui dunque era uopo soltanto provare, che l'esperienza interna in generale non è possibile se non per l'esperienza esterna in generale. Se poi una pretesa esperienza sia o no una immaginazione, è cosa da stabilire secondo le speciali determinazioni della medesima e il suo accordo coi criteri di ogni esperienza reale.
</p>

<p class="testo_centrato">
* * *
</p>

<p>
Quanto, infine, al terzo postulato, esso riguarda la necessità materiale nell'esistenza, e non quella semplicemente formale e logica nella connessione dei concetti. Ora, poichè nessuna esistenza degli oggetti dei sensi può esser conosciuta assolutamente ma solo relativamente a priori, in rapporto ad un'altra esistenza già data; ma poichè anche non si può riferire se non a quell'esistenza, che dev'esser contenuta dove che sia nell'insieme dell'esperienza, di cui la percezione data è una parte; così la necessità dell'esistenza non si può mai conoscere per concetti, ma sempre soltanto per il legame con ciò che è percepito, secondo leggi universali dell'esperienza. Ora, non c'è esistenza che possa essere conosciuta come necessaria sotto la condizione di altri fenomeni dati, salvo l'esistenza  degli effetti da cause date, secondo leggi causali. Dunque, non è l'esistenza delle cose (sostanze), ma il loro stato, quello soltanto di cui possiamo conoscere la necessità; e lo possiamo, per vie di altri stati, che sono dati nella percezione, secondo leggi empiriche causali. Donde segue, che il criterio della necessità consiste unicamente in questa legge dell'esperienza possibile: tutto ciò che avviene è determinato a priori nel fenomeno della sua causa. Quindi nella natura noi conosciamo soltanto la necessità degli effetti dei quali ci sono date le cause; e il carattere della necessità nell'esistenza non si estende oltre il campo della esperienza possibile; ed anche in questo non vale per l'esistenza delle cose come sostanze, poichè queste non possono mai esser considerate come effetti empirici o come qualcosa che avvenga e sorga. La necessità riguarda, dunque, soltanto i rapporti dei fenomeni secondo la legge dinamica della causalità, e la possibilità che ne deriva di concludere a priori da una data esistenza qualsiasi (causa) a un'altra esistenza (effetto). Tutto ciò che accade è ipoteticamente necessario; ecco un principio, che subordina il cangiamento nel mondo a una legge, cioè a una regola dell'esistenza necessaria, senza la quale non vi sarebbe nè anche la natura. Perciò la proposizione: «nulla avviene per un cieco caso (<i><span lang="la">in mundo non datur casus</span></i>)», è una legge a priori della natura; e parimenti quell'altra: «nella natura non c'è necessità cieca, ma condizionata, quindi intelligibile (<i><span lang="la">non datur fatum</span></i>)». Queste due sono leggi tali, per cui il giuoco dei cangiamenti vien subordinato a una natura delle cose (come fenomeni), o, che è tutt'uno, all'unità dell'intelletto, in cui soltanto essi possono appartenere a una esperienza, come unità sintetica dei fenomeni. Questi due principii fan parte dei principii dinamici. Il primo è propriamente una conseguenza del principio di causalità (tra le analogie dell'esperienza). Il secondo appartiene ai principii della modalità, la quale alla determinazione causale aggiunge anche il concetto della necessità; ma di una necessità che sottostà a una regola dell'intelletto. Il principio della continuità vietava nella serie dei fenomeni (cangiamenti) ogni salto (<i><span lang="la">in mundo non datur saltus</span></i>), ma vietava anche nell'insieme di tutte le intuizioni empiriche nello spazio ogni lacuna o intervallo fra due fenomeni (<i><span lang="la">non datur hiatus</span></i>), perchè la proposizione si può enunciare così: nella esperienza niente può entrare, che dimostri un <i><span lang="la">vacuum</span></i>, o che anche soltanto lo permetta come parte della sintesi empirica. Giacchè per ciò che riguarda il vuoto, che si può pensare fuori del campo dell'esperienza possibile (del mondo), esso non rientra nella giurisdizione del semplice intelletto, il quale decide le sole questioni concernenti l'uso dei fenomeni dati nella conoscenza empirica, ed è un problema per la ragione idealistica<sup><a href="pagina_x_note_libro.xhtml#nota_149" id="nota_149_ritorno">nota 149</a></sup>, la quale oltrepassa anche la sfera di un'esperienza possibile, e vuol giudicare di ciò che è attorno a questa e la limita; deve quindi essere esaminato nella Dialettica trascendentale. Queste quattro proposizioni (<i><span lang="la">in mundo non datur hiatus, non datur saltus, non datur casus, non datur fatum</span></i>) noi potremmo facilmente rappresentarcele come tutti i principii di origine trascendentale, assegnando ordinatamente a ciascuna un posto conformemente all'ordine delle categorie; ma il lettore già esperto lo farà da sè, o scoprirà facilmente il filo conduttore per ciò. Esse per altro si accordano tutte solamente in ciò, che non ammettono nulla nella sintesi empirica, che possa arrecare pregiudizio o danno all'intelletto e alla connessione continua di tutti i fenomeni, cioè all'unità dei suoi concetti. Giacchè esso soltanto è ciò, in cui divien possibile l'unità dell'esperienza, nella quale tutte le percezioni debbono avere il loro posto.
</p>

<p>
Se il campo della possibilità sia maggiore di quello che comprende tutto il reale, e se questo a sua volta sia maggiore di quel che è necessario, sono questioni eleganti e di soluzione sintetica, ma che toccano anch'esse soltanto alla giurisdizione speciale della ragione; giacchè presso a poco equivalgono a dire: se le cose come fenomeni appartengono tutte quante all'insieme e al contesto di una esperienza unica, della quale ogni percezione data è una parte, che perciò non potrebbe esser unita con altri fenomeni; o se le mie percezioni possono appartenere a più che una possibile esperienza (nel loro concatenamento generale). L'intelletto all'esperienza in generale dà a priori soltanto la regola secondo le condizioni soggettive e formali, sia della sensibilità sia dell'appercezione, senza di cui essa non sarebbe possibile. Altre forme dell'intuizione (oltre lo spazio e il tempo), e parimenti altre forme dell'intelletto (oltre le forme discorsive del pensiero o della conoscenza per concetti), anche se fossero possibili, noi tuttavia non le potremmo in nessuna maniera nè immaginare, nè rendere intelligibili; ma quand'anche lo potessimo, esse tuttavia non rientrerebbero nell'esperienza come l'unica conoscenza possibile, in cui oggetti possano esserci dati. Se esistano percezioni diverse da quelle, che in generale appartengono alla totalità della nostra esperienza possibile, e quindi se ci sia anche un campo della materia affatto diverso, non è ufficio dell'intelletto stabilirlo; poichè esso ha da fare soltanto con la sintesi di ciò che è dato. Del resto la meschinità delle nostre abituali deduzioni, con cui produciamo un vasto campo di possibilità, del quale tutto il reale (ogni oggetto cioè dell'esperienza) è solo una piccola parte, è troppo evidente. Ogni reale è possibile; ne segue naturalmente, secondo le regole logiche della conversione, il giudizio semplicemente particolare: alcuni possibili sono reali; giudizio, che pare infatti come dire, che vi sono molti possibili, che non sono reali. C'è sì l'apparenza che si possa elevare senz'altro il numero del possibile al di sopra di quello del reale pel fatto che a quello si deve aggiungere ancora qualcosa, per formare il reale. Se non che, quest'aggiunta da farsi al possibile io non la conosco. Ciò, infatti, che a questo si dovrebbe aggiungere in più, sarebbe impossibile. Pel mio intelletto non c'è se non una cosa, che può esser aggiunta all'accordo con le condizioni formali dell'esperienza, ed è il legame con una data percezione; ma ciò che è legato a questa secondo leggi empiriche, è reale, ancorchè non percepito immediatamente. Che poi nella connessione generale con ciò che mi è dato nella percezione, sia possibile un'altra serie di fenomeni, e quindi possa esserci più che un'unica esperienza, che abbracci tutto, non si può dedurre da ciò che è dato, e tanto meno poi se non è dato nulla; poichè senza materia nulla mai potrebbe esser pensato. Ciò che è possibile solo a date condizioni, le quali sono esse stesse semplicemente possibili, non è tale sotto ogni aspetto. ma in questo senso vien presa la questione, quando si vuol sapere se la possibilità delle cose si possa estendere più in là dell'esperienza.
</p>

<p>
Ho fatto solo menzione di queste questioni per non lasciare nessuna lacuna in ciò che appartiene, secondo la comune opinione, ai concetti dell'intelletto. Ma, in realtà, la possibilità assoluta (che vale sotto ogni aspetto), non è un semplice concetto intellettuale, e non può in alcun modo essere d'uso empirico, ma appartiene solo alla ragione, che trascende ogni uso empirico possibile dell'intelletto. Quindi noi abbiamo dovuto accontentarci qui di una semplice avvertenza critica, lasciando al buio la cosa sino alla più larga trattazione che se ne farà appresso.
</p>

<p>
Volendo conchiudere questo quarto numero, e insieme il sistema di tutti i principii dell'intelletto puro, debbo ancora indicare la ragione, per la quale ho detto per l'appunto postulati i principii della modalità. Non voglio prender qui questo termine nel significato che alcuni moderni autori di filosofia gli han dato, contro il senso dei matematici, ai quali propriamente appartiene, e cioè: che postulare significhi dare una proposizione per immediatamente certa senza giustificazione o prova; perocchè, se noi dovessimo in proposizioni sintetiche, per quanto evidenti, ammettere che s'abbiano ad accettare senza deduzione e in virtù della loro propria pretesa all'assenso incondizionato, allora tutta la critica dell'intelletto andrebbe perduta; e poichè non mancano le pretese più audaci, cui non si rifiuta neppur la fede comune (che non è per altro una lettera di credito), così il nostro intelletto sarebbe aperto a ogni opinione, senza poter rifiutare l'adesione a sentenze, le quali, sebbene illegittime, chiederebbero d'esser lasciate passare, collo stesso tono di sicurezza dei veri e propri assiomi. Quando, dunque, al concetto di una cosa si aggiunga sinteticamente a priori una determinazione, di una tal proposizione è indispensabile addurre, se non una dimostrazione, almeno una deduzione della legittimità di quanto con essa si asserisce.
</p>

<p>
Ma i principii della modalità non sono oggettivamente sintetici, perchè i predicati della possibilità, realtà e necessità non accrescono menomamente il concetto, del quale si predicano, con l'aggiunta di qualcosa alla rappresentazione dell'oggetto. Sono bensì sintetici; ma solo soggettivamente, cioè aggiungono al concetto di una cosa (di un reale), della quale del resto non dicono nulla, la facoltà di conoscere da cui deriva e in cui ha sede, cosicchè se è legato solo nell'intelletto con le condizioni formali dell'esperienza, il suo oggetto si dice possibile; se poi è legato con la percezione (sensazione, come materia dei sensi) e mediante essa determinato dall'intelletto, l'oggetto è reale; se infine è determinato dalla connessione delle percezioni secondo concetti, l'oggetto si dice necessario. I principii della modalità dunque non dicono altro, di un concetto, se non l'operazione della facoltà conoscitiva, da cui esso è generato. Ora, in matematica, si chiama postulato la proposizione pratica, che non contiene altro che la sintesi, con la quale noi ci diamo dapprima un oggetto, e ne generiamo il concetto; per es., con una data linea da un dato punto descrivere un cerchio su una superficie; e una proposizione di questa specie non può esse dimostrata, poichè il procedimento che essa richiede è appunto quello, onde noi generiamo anzi tutto il concetto di una tale figura. Noi pertanto possiamo postulare collo stesso diritto i principii della modalità, poichè essi non accrescono<sup><a href="pagina_x_note_libro.xhtml#nota_150" id="nota_150_ritorno">nota 150</a></sup> il loro concetto delle cose in generale, ma solo indicano il modo nel quale esso in generale è legato alla facoltà conoscitiva.
</p>

<h6 id="cap_0003_0001_0001_0001_0003_0003_sez_V">OSSERVAZIONE GENERALE SUL SISTEMA DEI PRINCIPII<sup><a href="pagina_x_note_libro.xhtml#nota_151" id="nota_151_ritorno">nota 151</a></sup></h6>

<p class="testo_distanziato">
È cosa ben degna di nota, che noi non possiamo dedurre la possibilità di una cosa dalla semplice categoria, ma dobbiamo sempre disporre di una intuizione per dimostrare in essa la realtà oggettiva del concetto puro dell'intelletto. Si prenda, p. es., le categorie della relazione. Come 1) qualcosa possa esistere solo come soggetto, e non come semplice determinazione di un'altra cosa, cioè come possa esser sostanza; oppure come 2), pel fatto che qualcosa è, debba anche essere qualcos'altro, cioè come in generale qualcosa possa esser causa; ovvero 3) come, esistendo più cose, dall'esistere di una di essa segua qualcosa per le altre e viceversa, e in tal modo possa aver luogo una reciprocità d'azione tra le sostanze; tutto ciò non si può punto ricavare da semplici concetti. Altrettanto vale anche delle altre categorie, per es., come una cosa possa far tutt'uno con molte, cioè essere una quantità, e via dicendo. Finchè dunque manca l'intuizione, non si sa, se colle categorie venga pensato un oggetto, o se possa mai loro convenire un oggetto qualsiasi, in generale; e per conseguenza è certo che esse, per sè prese, non sono punto conoscenze, ma semplici forme del pensiero, per fare di date intuizioni conoscenze. ― Da questo appunto deriva altresì, che con semplici categorie non si può fare una proposizione sintetica. Per esempio, in ogni esistenza c'è una sostanza, cioè qualcosa che può esister solamente come soggetto e non come semplice predicato; oppure: ogni cosa è un quanto, e così via; in questi casi non c'è nulla che possa servirci per andare al di là del concetto dato e unirvene un altro. Quindi nè anche si è mai arrivati a dimostrare per mezzo di concetti puri dell'intelletto una proposizione sintetica, per es., la proposizione: «ogni contingente<sup><a href="pagina_x_note_libro.xhtml#nota_152" id="nota_152_ritorno">nota 152</a></sup> ha una causa». Non s'è potuto mai far altro, che dimostrare che senza questa relazione noi non potremmo comprendere punto l'esistenza del contingente, cioè non potremmo con l'intelletto conoscere a priori l'esistenza di una cosa siffatta; da che per altro non segue, che questa sia anche la condizione della possibilità delle cose stesse. Perciò, se si vuol tornare a guardare la nostra dimostrazione del principio di causalità, si scorgerà, che noi non abbiamo potuto dimostrarlo se non di oggetti dell'esperienza possibile: tutto ciò che avviene (ogni avvenimento) presuppone una causa; ― e pertanto che noi non abbiamo potuto dimostrarlo se non come principio della possibilità dell'esperienza, quindi della conoscenza di un oggetto dato nell'intuizione empirica, e non già con meri concetti. Tuttavia non è da negare che la proposizione: «ogni contingente deve avere una causa», non risulti chiara a ciascuno in virtù di semplici concetti; ma allora il concetto del contingente è già inteso in tal modo che contiene, non la categoria della modalità (come qualcosa di cui si possa pensare la non esistenza), ma quella della relazione (come qualcosa che può esistere solo in conseguenza di un'altra); e qui certamente è una proposizione identica: ciò che può esistere solo come conseguenza, ha la sua causa. In realtà, quando noi dobbiamo arrecare esempi dell'esistenza contingente, ci richiamiamo sempre a cangiamenti, e non semplicemente alla possibilità del pensiero del contrario<sup><a href="pagina_x_note_libro.xhtml#nota_153" id="nota_153_ritorno">nota 153</a></sup>. Ma cangiamento è avvenimento, il quale, come tale, è possibile solo mediante una causa, e il cui non essere dunque per sè è possibile; e la contingenza d'una cosa si conosce da ciò, che essa può esistere soltanto come effetto di una causa; se quindi una cosa è presa per contingente, è una proposizione analitica il dire che essa ha una causa.
</p>

<p>
Ma ancora più degno di nota è, che per intendere la possibilità delle cose in conseguenza delle categorie, e per dimostrare quindi la realtà oggettiva di queste, non occorrono semplicemente intuizioni, ma addirittura sempre intuizioni esterne. Se noi, per es., prendiamo i concetti puri della relazione, troviamo che 1), per dare al concetto di sostanza qualcosa di permanente, che gli corrisponda nell'intuizione (e dimostrare così la realtà oggettiva di questo concetto), ci bisogna una intuizione nello spazio (della materia), poichè solo lo spazio è determinato in modo permanente, laddove il tempo, e tutto ciò che è nel senso interno, scorre costantemente; 2) per rappresentare il cangiamento come intuizione corrispondente al concetto di causalità, noi dobbiamo prendere ad esempio il movimento, come cangiamento nello spazio, anzi soltanto così possiamo renderci intuibili i cangiamenti, dei quali un intelletto puro non può comprendere la possibilità. Il cangiamento è l'unione di determinazioni opposte contraddittorie nell'esistenza d'uno e medesimo oggetto. Ora, come sia possibile che da un dato stato derivi uno stato perfettamente opposto alla medesima cosa, non solo la ragione non può renderselo comprensibile senza un esempio, ma nemmeno intelligibile mai senza una intuizione; e questa intuizione è quella del movimento spaziale di un punto, la cui esistenza in diversi luoghi (quasi un sèguito di determinazioni opposte) è ciò soltanto che per prima ci rende intuibile il cangiamento; infatti per poter poi concepire gli stessi cangiamenti interni, il tempo, come forma del senso interno, dobbiamo immaginarlo figuratamente con una linea, e il cangiamento interiore col tirare questa linea (movimento); insomma, ci facciamo comprensibile la nostra successiva esistenza in stati diversi, mediante l'intuizione esterna; di che la ragione propria è questa, che ogni cangiamento presuppone qualcosa di permanente nell'intuizione, anche perchè possa esser percepito solo come cangiamento, ma nel senso interno non c'è nessun'intuizione permanente. ― Finalmente la categoria della reciprocità, rispetto alla sua possibilità, non può comprendersi mediante la semplice ragione, e perciò la realtà oggettiva di questo concetto non si può vedere senza un'intuizione, anche qui esterna, nello spazio. Perchè come si penserà la possibilità, che, esistendo più sostanze, dalla esistenza delle une in quella delle altre, scambievolmente, derivi qualcosa (come effetto), e che dunque poichè nelle prime c'è qualcosa, perciò anche nelle altre debba esservi qualche altra cosa, che non si potrebbe intendere per la sola esistenza elle ultime? Questo infatti richiede la reciprocità; ma ciò non è concepibile a nessun patto per cose, che siano isolate del tutto, ciascuna nella propria sussistenza. Perciò Leibniz, attribuendo alle sostanze del mondo, soltanto come le pensa il solo intelletto, una reciprocità, ricorreva per la mediazione a una divinità; giacchè a ragione quella reciprocità gli pareva inconcepibile pel sol fatto della loro esistenza. Ma noi possiamo facilmente comprendere come sia possibile la reciprocità (delle sostanze come fenomeni), se ce la rappresentiamo nello spazio, e però nella intuizione esterna. Esso, infatti, in sè contiene già a priori, rapporti esterni formali, quali condizioni della possibilità di quelli reali (nell'azione e reazione, e perciò della reciprocità). ― Con la stessa facilità si può mostrare, che la possibilità delle cose, come quantità, e quindi la realtà oggettiva della categoria della quantità, può essere anch'essa dimostrata soltanto nella intuizione esterna, e solo mediante questa riferita al senso interno. Ma, per evitare ogni prolissità,devo lasciare poi alla riflessione del lettore il trovare gli esempi.
</p>

<p>
Tutta questa osservazione è di grande importanza, non solo per confermare la nostra precedente confutazione dell'idealismo, bensì anche e piuttosto per additarci, ― per quando si verrà a discorrere della conoscenza di sè, in base alla semplice coscienza interna, e della determinazione della nostra natura senza l'aiuto di intuizioni empiriche esterne, ― i limiti della possibilità di una tale conoscenza.
</p>

<p>
Il risultato ultimo di tutta questa sezione è dunque il seguente: tutti i principii dell'intelletto puro non sono altro che principii a priori della possibilità dell'esperienza, e a questa soltanto si riferiscono anche tutte le proposizioni sintetiche a priori; anzi la loro stessa possibilità si fonda totalmente su questa relazione.
</p>

<h6 id="cap_0003_0001_0001_0001_0003_0004">CAPITOLO III</h6>

<p class="capitolo">
Del principio della distinzione di tutti gli oggetti in generale in fenomeni e noumeni
</p>

<p class="testo_distanziato">
Noi abbiamo fin qui solo percorso il territorio dell'intelletto puro esaminandone con cura ogni parte; ma l'abbiamo anche misurato, e abbiamo in esso assegnato a ciascuna cosa il suo posto. Ma questa terra è un'isola, chiusa dalla stessa natura entro confini immutabili. È la terra della verità (nome allettatore!), circondata da un oceano tempestoso, impero proprio dell'apparenza, dove nebbie grosse e ghiacci, prossimi a liquefarsi, danno a ogni istante l'illusione di nuove terre, e incessantemente ingannando con vane speranze il navigante errabondo in cerca di nuove scoperte, lo traggono in avventure, alle quali egli non sa mai sottrarsi, e delle quali non può mai venire a capo. Ma, prima di affidarci a questo mare, per indagarlo in tutta la sua distesa, e assicurarci se mai qualche cosa vi sia da sperare, sarà utile che prima diamo ancora uno sguardo alla carta della regione, che vogliamo abbandonare, e chiederci anzi tutto se non potessimo in ogni caso star contenti a ciò che essa contiene; o anche, se non dovessimo accontentarcene per necessità, nel caso che altrove non ci fosse assolutamente un terreno sul quale poterci fabbricare una casa; e in secondo luogo, a qual titolo noi possediamo questa stessa regione, e come possiamo assicurarla contro ogni nemica pretesa. Sebbene abbiam già risposto sufficientemente a queste domande nel corso dell'Analitica, tuttavia una scorsa sommaria alle soluzioni di essa può rafforzare la nostra convinzione, riunendo i vari momenti di essa in un punto unico.
</p>

<p>
Infatti, noi abbiamo visto, che tutto quello che l'intelletto produce da se medesimo, senza prenderlo a prestito dall'esperienza, non lo possiede tuttavia ad altro uso, che per servirsene nella esperienza. I principii dell'intelletto puro, sieno essi costitutivi a priori (come i matematici), o semplicemente regolativi (come i dinamici), non contengono invero se non quasi lo schema puro per la esperienza possibile; giacchè questa riceve la sua unità soltanto dall'unità sintetica, la quale è partecipata dall'intelletto originariamente e spontaneamente alla sintesi dell'immaginazione in rapporto con l'appercezione, e con la quale i fenomeni, come dati per una conoscenza possibile, debbono già a priori essere in relazione e d'accordo. Ma, sebbene queste regole dell'intelletto non solamente siano vere a priori, ma siano anzi la fonte di ogni verità, cioè dell'accordo della nostra conoscenza con gli oggetti, perchè contengono il fondamento della possibilità dell'esperienza, come complesso di ogni conoscenza, in cui gli oggetti possono esserci dati; tuttavia non ci sembra sufficiente esporre quello che è vero, ma quello altresì che si desidera di sapere. Se noi dunque da questa ricerca critica non impariamo più di quanto avremmo già messo in opera da noi stessi nel semplice uso empirico dell'intelletto anche senza una così sottile investigazione, potrà parere che il vantaggio che se ne ritrae, non meriti la spesa e la fatica. Ora, a ciò si può veramente rispondere, che nessuna curiosità è più pregiudizievole al progresso della nostra conoscenza, di quella che vuole ogni volta conoscere anticipatamente l'utilità dell'impresa, prima d'imbarcarsi nelle ricerche e prima ancora che uno possa farsi il minimo concetto di questa utilità, ancorchè questa fosse già innanzi agli occhi. Ma c'è tuttavia un vantaggio, che può farsi intendere e rendere accetto fino allo scolaro più duro e più svogliato di questa indagine trascendentale, ed è: l'intelletto, che è occupato semplicemente nel suo uso empirico e non riflette sulle fonti della sua conoscenza, può, è vero, andare avanti benissimo; ma una sola cosa non può fare, ossia determinare a se stesso e sapere i limiti del suo uso, ciò che può trovarsi al di dentro o al di fuori di tutta la sua sfera; poichè a ciò si richiedono le ricerche più profonde, che noi abbiamo istituite. E ove non possa distinguere se certe questioni rientrino oppure no nel suo orizzonte, esso non è mai sicuro de' suoi diritti e del suo possesso, ma deve attendersi soltanto frequenti e umilianti richiami, quand'egli oltrepassi (com'è inevitabile) continuamente i confini del suo possedimento, e si smarrisca in illusioni e chimere.
</p>

<p>
Che, dunque, l'intelletto non possa far altro uso che empirico, ma non mai trascendentale, di tutti i suoi principii a priori, anzi di tutti i suoi concetti, è proposizione che, quando può esser conosciuta con certezza, conduce a importanti conseguenze. L'uso trascendentale d'un concetto, in un principio qualsiasi, è questo: che esso vien riferito alle cose in generale e in se stesse, laddove l'uso empirico si ha quando esso vien riferito solo ai fenomeni, cioè a oggetti di una esperienza possibile. Ma che, in ogni caso, solo il secondo sia possibile, si vede da questo. Per ogni concetto si richiede in primo luogo la forma logica di concetto (del pensiero in generale), e poi, in secondo luogo, anche la possibilità di dargli un oggetto al quale esso si riferisca. Senza quest'ultimo, è privo di senso e affatto vuoto di contenuto, sebbene possa sempre contenere la funzione logica di formare da certi dati un concetto. Ora un oggetto non può esser dato da un concetto se non nella intuizione; e quantunque una intuizione pura sia possibile anche prima dell'oggetto, a priori, nondimeno nè anch'essa può avere il suo oggetto, e quindi validità oggettiva, se non per mezzo della intuizione empirica, della quale è la semplice forma. Sicchè tutti i concetti, e con essi tutti i principii, per quanto siano possibili a priori, pure si riferiscono a intuizioni empiriche, cioè a dati di esperienza possibile. Senza di che non hanno mai validità oggettiva di sorta ma si riducono a un semplice giuoco, o della immaginazione o dell'intelletto con le loro rispettive rappresentazioni. Si prenda, ad esempio, solamente i concetti della matematica, e prima nelle loro intuizioni pure. Lo spazio ha tre dimensioni, fra due punti non ci può essere se non una sola linea retta, e così via. Sebbene tutti questi principii e la rappresentazione dell'oggetto, di cui questa scienza si occupa, sian prodotti interamente a priori nello spirito, tuttavia essi non significherebbero nulla, se noi non potessimo sempre additare il loro significato nei fenomeni (oggetti empirici). Quindi si richiede altresì, che si renda sensibile un concetto astratto, cioè che si presenti nell'intuizione l'oggetto che gli corrisponde, poichè senza di questo il concetto rimarrebbe, come si dice, senza senso, cioè senza significato. La matematica adempie questa esigenza con la costruzione della figura, la quale è un fenomeno presente ai sensi (sebbene prodotta a priori). Il concetto della quantità cerca, nella stessa scienza, il suo punto di appoggio e il suo significato nel numero, e questo alla sua volta è messo innanzi agli occhi con le dita, coi coralli del pallottoliere, o con trattolini e punti. Il concetto rimane sempre prodotto a priori, insieme coi principii o con le formule sintetiche che ne derivano; ma il loro uso e la loro relazione con presunti oggetti non possono infine esser cercati altrove che nell'esperienza, di cui essi contengono la possibilità a priori (per la forma).
</p>

<p>
Che avvenga lo stesso delle categorie tutte e dei principii che ne derivano, risulta anche dal fatto, che di nessuna di esse noi possiamo dare una definizione reale<sup><a href="pagina_x_note_libro.xhtml#nota_154" id="nota_154_ritorno">nota 154</a></sup> cioè spiegare la possibilità del suo oggetto<sup><a href="pagina_x_note_libro.xhtml#nota_155" id="nota_155_ritorno">nota 155</a></sup>, senza ricorrere subito a condizioni della sensibilità, quindi alla forma dei fenomeni, come quelli ai quali di necessità debbono limitarsi, come a loro unico oggetto; poichè, se vien tolta questa condizione, cade ogni significato, cioè ogni rapporto all'oggetto, e non possiamo più comprendere con nessun esempio, che si pensi per cosa con concetti di codesto genere<sup><a href="pagina_x_note_libro.xhtml#nota_156" id="nota_156_ritorno">nota 156</a></sup>.
</p>

<p>
Nessuno può definire il concetto della quantità in generale, se non presso a poco in questo modo: la quantità è quel carattere di una cosa, per cui può pensarsi quante volte l'unità è contenuta in essa. Ma questo «quante volte» si fonda sulla ripetizione successiva, quindi sul tempo e sulla sintesi in esso (dell'omogeneo). La realtà, dunque, non si può definire in opposizione alla negazione se non quando si pensi in un tempo (come l'insieme di ogni essere), il quale o ne è pieno, o ne è vuoto. Se io tralascio la permanenza (che è esistenza in ogni tempo), non mi resta altro, per il concetto di sostanza, che la rappresentazione logica del soggetto; rappresentazione, che io credo di realizzare col rappresentarmi qualcosa, che può aver luogo solo come soggetto (senza esser predicato di qualche cosa). Ma così non solo io non conosco le condizioni, in cui questa prerogativa logica può appropriarsi a qualche cosa; ma non c'è più niente da farne, nè c'è da cavarne la menoma conseguenza, poichè per essa non vien determinato nessun oggetto dell'uso di questo concetto, e però non si sa punto se esso significhi una cosa qualsiasi. Del concetto di causa (se facessi astrazione dal tempo, nel quale una cosa succede ad un'altra secondo una regola) non troverei altro nella pura categoria, se non che c'è qualcosa, da cui si può dedurre l'esistenza di qualche altra cosa; con che non solo non sarebbe possibile distinzione alcuna fra causa ed effetto, ma, poichè questo potere di concludere richiede condizioni delle quali io non so nulla, il concetto non avrebbe determinazione di sorta, quanto al modo in cui egli s'accorda con un oggetto. Il preteso principio «ogni contingente ha una causa» certo si fa innanzi con alquanta gravità, come se avesse in se stesso un certo valore. Ma io domando: che cosa s'intende per contingente? Voi risponderete: ciò di cui il non essere è possibile. E allora volentieri apprenderei donde mai pretendete conoscere cotesta possibilità di non-essere qualora non vi rappresentiate nella serie dei fenomeni una successione, e in questa un essere che segue al non-essere (o viceversa), e perciò un cangiamento; giacchè dire che il non-essere di una cosa non sia contraddittorio in se stesso, è un vano appello ad una condizione logica, necessaria bensì al concetto, ma tutt'altro che sufficiente per la reale possibilità; che se io posso annullare nel pensiero ad una ad una tutte le sostanze esistenti, senza contraddirmi, da ciò tuttavia non posso dedurre l'oggettiva contingenza di esse nella loro esistenza, cioè la possibilità del non essere in se stesse. E per ciò che riguarda il concetto di reciprocità, è facile vedere che, se le categorie pure di sostanza e di causalità non si prestino a nessuna definizione che determini l'oggetto, tanto meno ne è suscettibile la vicendevole causalità nella relazione delle sostanze fra loro (<i><span lang="la">commercium</span></i>). Possibilità, esistenza, necessità non si sono mai potute spiegare senza manifesta tautologia, quando si voglia ricavare la loro definizione unicamente dall'intelletto puro. Giacchè il giuoco di prestigio per cui la possibilità logica del concetto (che non si contraddice) si scambia con la possibilità trascendentale delle cose (per cui al concetto corrisponde un oggetto) può gabbare e contentare soltanto gli inesperti<sup><a href="pagina_x_note_libro.xhtml#nota_157" id="nota_157_ritorno">nota 157</a></sup>.
</p>

<p>
Ne deriva incontrastabilmente che i concetti puri dell'intelletto non possono essere mai di uso trascendentale, ma solo sempre di uso empirico, e che i principii dell'intelletto puro soltanto in relazione alle condizioni generali di una esperienza possibile possono esser riferiti agli oggetti dei sensi, ma giammai alle cose in generale (senza riguardo al modo in cui possiamo intuirle).
</p>

<p>
L'Analitica trascendentale pertanto ha questo importante risultato, che l'intelletto a priori non può mai far altro che anticipare la forma di una esperienza possibile in generale: e poichè ciò, che non è fenomeno, non può essere oggetto dell'esperienza, l'intelletto non può mai sorpassare i limiti della sensibilità, dentro i quali soltanto ci sono dati oggetti. I suoi sono semplicemente principii dell'esposizione dei fenomeni, e l'orgoglioso nome di Ontologia, che presume di dare in una dottrina sistematica conoscenze sintetiche a priori delle cose in generale (per es., il principio di causalità), deve cedere il posto a quello modesto di semplice Analitica dell'intelletto puro.
</p>

<p>
Il pensiero è l'atto del riferire un'intuizione data ad un oggetto. Se la specie di questa intuizione non è in nessun modo data, l'oggetto è semplicemente trascendentale, e il concetto intellettuale non ha altro uso che il trascendentale, cioè l'unità del pensiero d'un molteplice in generale. Ora, mediante una categoria pura, in cui s'è fatto astrazione da ogni condizione dell'intuizione sensibile, l'unica che ci sia possibile, non vien dunque determinato un oggetto, ma solo espresso in vari modi il pensiero di un oggetto in generale. Ora, nell'uso di un concetto, c'entra anche una funzione del giudizio, onde un oggetto è sussunto sotto di quello, e perciò la condizione, almeno formale, alla quale qualcosa può esser dato nell'intuizione. Se questa condizione del giudizio (schema), manca, vien meno ogni sussunzione; giacchè non è dato più nulla da sussumere sotto il concetto. L'uso dunque semplicemente trascendentale delle categorie in realtà  non è punto un uso, e non ha un oggetto determinato, e nè anche determinabile secondo la forma. Donde segue, che la pura categoria non basta nemmeno ad alcun principio sintetico a priori, e che i principii dell'intelletto puro hanno soltanto un uso empirico, e non trascendentale; ma che, al di là del campo della esperienza possibile, non possono darsi, in alcun modo, principii sintetici a priori.
</p>

<p>
Può quindi esser ragionevole esprimersi dicendo: le categorie pure, senza le condizioni formali della sensibilità, hanno un significato semplicemente trascendentale, ma non sono di uso trascendentale, poichè questo è in se stesso impossibile, mancando ad esse tutte le condizioni di un uso qualunque (nei giudizi), cioè le condizioni formali della sussunzione d'un qualunque preteso oggetto sotto questi concetti. Poichè dunque esse (come semplici categorie pure) non debbono essere di uso empirico, e non possono esser nemmeno di uso trascendentale, non sono punto di alcun uso, separate che siano da ogni sensibilità; cioè non possono più essere applicate a nessun preteso oggetto; e sono piuttosto semplicemente la forma pura dell'uso dell'intelletto rispetto agli oggetti in generale ed al pensiero, e per mezzo di esse sole non si può mai pensare o determinare verun oggetto<sup><a href="pagina_x_note_libro.xhtml#nota_158" id="nota_158_ritorno">nota 158</a></sup>.
</p>

































<h6 id="cap_0003_0001_0001_0001_0003_0005">APPENDICE</h6>
<p class="capitolo">
Anfibolia dei concetti della riflessione per lo scambio dell'uso empirico dell'intelletto con l'uso trascendentale
</p>
<h6 id="cap_0003_0001_0001_0001_0003_0006">NOTA ALLA ANFIBOLIA DEI CONCETTI DELLA RIFLESSIONE</h6>

</body>
</html>

