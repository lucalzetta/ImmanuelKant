<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="it" lang="it">
<head>
    <title>Critica della ragion pura di Immanuel Kant</title>
    <link href="../Styles/Style0001.css" rel="stylesheet" type="text/css"/>
</head>
<body>

<h4 id="cap_0004_0001_0001_0001">II</h4>
<p class="testo_centrato">DIALETTICA TRASCENDENTALE.</p>
<p class="testo_centrato">
________________
</p>
<h5 id="cap_0004_0001_0001_0001_0001">INTRODUZIONE</h5>
<p class="testo_centrato" id="cap_0004_0001_0001_0001_0001_0001">I</p>
<p class="capitolo">Dell'apparenza trascendentale.</p>

<p class="testo_distanziato">
Noi abbiamo detto più sopra la dialettica in generale logica dell'apparenza<sup><a href="pagina_x_note_libro.xhtml#nota_171" id="nota_171_ritorno">nota 171</a></sup>. Il che non vuol dire, che essa sia una dottrina della verisimiglianza; giacchè questa è verità, ma conosciuta per via di principii insufficienti, la cui conoscenza perciò è bensì difettosa, ma tuttavia non per questo è fallace, nè quindi va separata dalla parte analitica della logica. Tanto meno si deve far tutt'uno di fenomeno<sup><a href="pagina_x_note_libro.xhtml#nota_172" id="nota_172_ritorno">nota 172</a></sup> e apparenza. La verità infatti o l'apparenza non sono nell'oggetto, in quanto questo è intuito, ma nel giudizio su di esso, in quanto è pensato. Si può dunque dire a ragione, che i sensi non sbagliano, non perchè essi giudichino sempre esattamente, anzi perchè non giudicano punto. Quindi tanto la verità quanto l'errore, nonchè l'apparenza come via a quest'ultimo, non han luogo se se non nel giudizio, ossia nella relazione dell'oggetto col nostro intelletto. In una conoscenza, che si accordi completamente con le leggi dell'intelletto, non c'è errore. In una rappresentazione dei sensi (poichè essa non contiene punto un giudizio) nè anche c'è errore. Ma nessuna forza della natura da sè può deviare dalle sue proprie leggi. Quindi nè l'intelletto per sè solo (senza l'influsso d'altra causa), nè per se stessi i sensi errerebbero; non il primo, perchè, se esso opera semplicemente secondo le sue leggi, l'atto suo (il giudizio) deve necessariamente accordarsi con queste leggi. Nell'accordo con le leggi dell'intelletto consiste il lato formale di ogni verità. Nei sensi non c'è giudizio di sorta, nè vero, nè falso. E, poichè noi non abbiamo altre fonti di conoscenza oltre queste due, ne segue, che l'errore non nasce se non dall'influsso inavvertito della sensibilità sull'intelletto, onde accade che i principii soggettivi<sup><a href="pagina_x_note_libro.xhtml#nota_173" id="nota_173_ritorno">nota 173</a></sup> del giudizio si mescolino ai principii oggettivi e li facciano deviare dalla loro destinazione<sup><a href="pagina_x_note_libro.xhtml#nota_174" id="nota_174_ritorno">nota 174</a></sup>; a quella guisa che un corpo in movimento per sè manterrebbe sempre la linea retta nella stessa direzione, laddove se contemporaneamente agisce su di esso una forza diversa in altra direzione, riesce a un movimento curvilineo. Per distinguere l'atto proprio dell'intelletto dalla forza che vi si mescola sarà quindi necessario considerare il giudizio erroneo come la diagonale tra due forze, che determinano il giudizio per due diverse direzioni, le quali formano, per così dire, un angolo, e risolvere quell'azione composta nelle azioni semplici dell'intelletto e della sensibilità; ciò che deve avvenire nei giudizi puri a priori mediante la riflessione trascendentale, per cui (come già è stato mostrato) a ciascuna rappresentazione vien assegnato il posto che le spetta nella facoltà conoscitiva corrispondente, e quindi viene anche distinto l'influsso della seconda sul primo<sup><a href="pagina_x_note_libro.xhtml#nota_175" id="nota_175_ritorno">nota 175</a></sup>.
</p>

<p>
A noi non spetta qui di trattare dell'apparenza empirica (per es. di quella ottica), che ha luogo nell'uso empirico di regole, del resto giuste, dell'intelletto, e per cui la forza di esso intelletto è sviata dall'influsso della immaginazione; ma dobbiamo solo occuparci dell'apparenza trascendentale, che influisce su principii, il cui uso non si fonda mai sulla esperienza, ― nel qual caso noi pure avremmo, almeno, una pietra di paragone della loro esattezza; ma malgrado tutte le avvertenze della Critica ci trae affatto fuor di strada del tutto di là dall'uso empirico delle categorie, e ci attrae col miraggio di una estensione dell'intelletto puro. Noi diremo immanenti i principii, la cui applicazione si tiene in tutto e per tutto nei limiti della esperienza possibile; trascendenti, invece, quelli che devon sorpassare tali limiti. Ma non intendo per questi l'uso trascendentale o abuso delle categorie, che è nè più nè meno che un errore del giudizio non convenientemente frenato dalla Critica, e che non bada abbastanza ai confini del terreno, in cui soltanto è concesso all'intelletto di agire; ma principii reali, che ci istigano a rovesciare tutte quelle barriere, e usurparci tutto un nuovo terreno, che non conosce punto delimitazioni di sorta. Quindi trascendentale e trascendente non sono la stessa cosa. I principii dell'intelletto puro, che noi abbiamo sopra esposti, devon essere semplicemente d'uso empirico, e non trascendentale, tale cioè che si spinga di là dai termini della esperienza. Ma un principio, che abolisce questi limiti,  anzi impone di sorpassarli, si chiama trascendente. Se la nostra Critica può arrivare a scoprire l'apparenza di questi pretesi principii, allora quei principii di uso meramente empirico, in opposizione a questi ultimi, si possono denominare principii immanenti dell'intelletto puro.
</p>

<p>
L'apparenza logica, che consiste nella semplice imitazione della forma razionale (l'apparenza dei sofismi) sorge unicamente da un difetto di attenzione alla regola logica. Appena quindi questa viene rivolta sul caso in questione, quell'apparenza si dilegua del tutto. L'apparenza trascendentale, invece, non cessa egualmente, se altri già l'abbia svelata e ne abbia chiaramente scorta la nullità mediante la Critica trascendentale (per es. l'apparenza nella proposizione: il mondo deve avere un principio nel tempo). E la causa è questa, che nella nostra ragione (considerata soggettivamente, come facoltà conoscitiva umana) ci sono regole fondamentali e massime del suo uso, che han tutto l'aspetto di principii oggettivi, per cui accade che la necessità soggettiva di una certa connessione dei nostri concetti in grazia dell'intelletto venga considerata come necessità oggettiva della determinazione delle cose in sè. Illusione, che è affatto inevitabile, come non possiamo evitare che il mare nel mezzo non ci apparisca più alto che alla spiaggia poichè noi lo vediamo per raggi più alti che qui, o come anche lo stesso astronomo non può impedire che la luna al levarsi non gli apparisca più grande, quantunque ei non si lasci ingannare da tale apparenza.
</p>

<p>
La dialettica trascendentale sarà paga pertanto di scoprire l'apparenza dei giudizi trascendentali, e di prevenire insieme che essa non tragga in inganno; ma che questa apparenza anche si dilegui (come l'apparenza logica) e cessi di essere un'apparenza, questo è ciò che non può giammai conseguire. Perchè noi abbiamo che fare con una illusione naturale ed inevitabile, che si fonda essa stessa su principii soggettivi, e li scambia per oggettivi; laddove la dialettica logica, nella risoluzione dei paralogismi, non ha da fare se non con un errore nello svolgimento dei principii, o con un'artificiale imitazione di essi. Essa è dunque una dialettica naturale e necessaria della ragion pura; non la dialettica in cui s'avviluppi, per es., il guastamestieri per mancanza di cognizioni, o che un qualunque sofista abbia escogitata ad arte per imbrogliare la gente ragionevole; ma la dialettica, che è inscindibilmente legata all'umana ragione e che, anche dopo che noi ne avremmo scoperta l'illusione, non cesserà tuttavia di adescarla e trascinarla incessantemente in errori momentanei, che avranno sempre bisogno di essere eliminati.
</p>

<p class="testo_centrato" id="cap_0004_0001_0001_0001_0001_0002">II</p>
<p class="capitolo">Della ragion pura come sede dell'apparenza trascendentale.</p>
<p class="sezione" id="cap_0004_0001_0001_0001_0001_0002_sez_1">
A) ― Della ragione in generale
</p>

<p class="testo_distanziato">
Ogni nostra conoscenza sorge dai sensi, indi va all'intelletto e finisce alla ragione, al di sopra della quale non c'è nulla di più alto per elaborare la materia dell'intuizione e sottoporla alla più alta unità del pensiero. Ora se io debbo dare una definizione di questa suprema potenza conoscitiva, io mi trovo in qualche imbarazzo. Di essa, come dell'intelletto, c'è un uso semplicemente formale, cioè logico, in cui la ragione astrae da ogni contenuto di conoscenza, ma c'è anche un uso reale, poichè essa contiene l'origine di certi concetti e di certi principii, che non ricava nè dai sensi nè dall'intelletto. Ora la prima facoltà è stata certamente da un pezzo definita dai logici come la facoltà d'inferire mediatamente (per distinguerla dalle inferenze immediate, <i><span lang="la">consequentiis immediatis</span></i>); ma la seconda invece, che produce da sè concetti, con questa definizione non è stata ancora considerata. Ora, poichè qui si presenta una divisione della ragione in facoltà logica e facoltà trascendentale, deve cercarsi un concetto più alto di questa fonte di conoscenza, che comprenda sotto di sè entrambi i concetti, potendo noi, per analogia coi concetti dell'intelletto, sperare che il concetto logico ci fornisca ad un tempo la chiave del trascendentale, e che la tavola delle funzioni dei primi<sup><a href="pagina_x_note_libro.xhtml#nota_176" id="nota_176_ritorno">nota 176</a></sup>, ci dia la scala genealogica dei concetti della ragione.
</p>

<p>
Noi definimmo nella prima parte della nostra Logica trascendentale l'intelletto come la facoltà delle regole; qui da esso distinguiamo la ragione, dicendola la facoltà dei principii.
</p>

<p>
L'espressione di principio ha un doppio significato; e comunemente significa soltanto una conoscenza, che può essere adoperata come principio, comechè, in se stessa e per la propria origine, non sia un <i><span lang="la">principium</span></i>. Ogni proposizione generale, sia essa desunta magari dall'esperienza (per induzione), può servire da premessa maggiore in un sillogismo; man non perciò essa è, in se stessa, un <i><span lang="la">principium</span></i>. Gli assiomi matematici (per es., tra due punti non ci può essere se non una linea retta) sono bensì conoscenze generali a priori, e son quindi detti a ragione principii relativamente ai casi, che possono essere sussunti sotto di essi. Ma non perciò io posso dire di conoscere questa proprietà della linea retta in generale e in sè in virtù dei principii, sibbene soltanto nella intuizione pura.
</p>

<p>
Direi quindi conoscenza per principii quella, in cui conosco il particolare nel generale mediante concetti. Così ogni sillogismo è una forma della derivazione di una conoscenza da un principio. La premessa maggiore, infatti, dà sempre un concetto, che fa sì che tutto ciò, che viene sussunto sotto la condizione di esso, venga conosciuto per esso secondo un principio. Ora, poichè ogni conoscenza generale può fungere da premessa maggiore in un sillogismo, e poichè l'intelletto fornisce a priori simili proposizioni generali, così queste, anche rispetto al loro possibile uso, possono esser dette principii.
</p>

<p>
Ma, se noi consideriamo questi principii dell'intelletto puro in se stessi secondo la loro origine, essi non sono altro che conoscenze ricavate da concetti. Essi infatti neppure sarebbero mai possibili a priori, se noi non vi aggiungessimo l'intuizione pura (in matematica), o condizioni di una possibile esperienza in generale. Che tutto ciò che avviene abbia una causa, non può ricavarsi a nessun patto dal concetto di ciò che avviene in generale; piuttosto il principio dimostra come di ciò che accade si possa primieramente formare un determinato concetto empirico.
</p>

<p>
L'intelletto, adunque, non può procurare conoscenze sintetiche ricavabili da concetti; e queste sono propriamente quelle, che io chiamo assolutamente principii, potendo per altro tutte le proposizioni universali, in generale, esser dette principii relativi.
</p>

<p>
È antico desiderio, che non so quando, ma giungerà un dì probabilmente al suo compimento, che si possa scoprire, in luogo dell'infinita molteplicità delle leggi civili, i loro principii; giacchè soltanto in ciò può consistere il segreto per semplificare, come si dice, la legislazione. Ma anche le leggi non sono se non limitazioni della nostra libertà a condizioni, dentro le quali essa si accorda pienamente con se medesima; esse quindi si riferiscono a qualcosa, che è totalmente opera nostra, e di cui, per quegli stessi concetti, noi possiamo esser causa. Ma volere che gli oggetti in se stessi, come la natura delle cose, sottostiano a principii e debbano esser determinati secondo meri concetti, è, se non qualcosa d'impossibile, per lo meno di molto assurdo. Pure, sia qui come si voglia (perchè su ciò abbiamo ancora la ricerca innanzi a noi), da ciò risulta almanco questo: che la conoscenza dedotta da principii (tali in se stessi) è tutt'altra cosa che la semplice conoscenza intellettuale, la quale può anche, sì, precedere, in forma di principio, ad altre conoscenze, ma, in se stessa (in quanto essa è sintetica), non si fonda nel semplice pensiero, nè contiene in sè un universale secondo concetti.
</p>

<p>
Se l'intelletto può essere una facoltà dell'unità dei fenomeni mediante le regole, la ragione è la facoltà dell'unità delle regole dell'intelletto sottoposte a principii. Essa dunque non s'indirizza mai immediatamente all'esperienza o a un oggetto qualsiasi, ma all'intelletto, per imprimere alle conoscenze molteplici di esso un'unità  a priori per via di concetti; unità, che può dirsi unità razionale, ed è di tutt'altra specie da quella che può esser prodotta dall'intelletto.
</p>

<p>
Questo è il concetto generale della facoltà della ragione, per quanto esso s'è potuto spiegare nella mancanza assoluta di esempi (come quelli che solo in sèguito potranno darsi).
</p>

<p class="sezione" id="cap_0004_0001_0001_0001_0001_0002_sez_2">
B) ― Dell'uso logico della ragione
</p>

<p class="testo_distanziato">
Si distingue ciò che è immediatamente conosciuto, da ciò che è solo dedotto. Che in una figura delimitata da linee rette ci siano tre angoli, si conosce immediatamente; ma che questi angoli presi insieme siano uguali a due retti, questo non è se non dedotto. Poichè noi abbiamo costantemente bisogno di dedurre, e perciò infine vi abbiamo fatto del tutto l'abitudine, così finiamo col non avvertire più questa differenza, e spesso, come nelle cosiddette illusioni dei sensi, riteniamo per immediatamente percepito qualcosa, che pure abbiamo solamente dedotto. In ogni deduzione c'è una proposizione che sta a base, e un'altra, la conseguenza, che è ricavata da quella, e infine la proposizione minore, per cui la verità della seconda è indissolubilmente congiunta con la verità della prima. Se il giudizio dedotto è incluso nel primo in modo che ne possa esser ricavato, senza la mediazione di una terza rappresentazione, questa dicesi inferenza immediata (<i><span lang="la">consequentia immediata</span></i>); e io preferirei dirla inferenza intellettuale. Ma, se oltre la conoscenza messa a base; è necessario anche un altro giudizio, per avere la conclusione, allora l'inferenza dicesi inferenza razionale. Nella proposizione: tutti gli uomini sono mortali, ci sono già incluse le proposizioni: alcuni uomini sono mortali; alcuni mortali sono uomini; niente, che sia immortale, è uomo; e queste sono pertanto conseguenze immediate della prima proposizione. Invece, nel detto giudizio non c'è la proposizione: tutti i dotti sono mortali (perchè il concetto di dotto non vi si trova punto), e può essere inferito soltanto mercè un giudizio intermedio.
</p>

<p>
In ogni inferenza razionale, io penso prima una regola (<i><span lang="la">major</span></i>) con l'intelletto. Sussumo poi una conoscenza sotto la condizione della regola (<i><span lang="la">minor</span></i>) mediante il giudizio. Infine, determino la mia conoscenza col predicato della regola (<i><span lang="la">conclusio</span></i>), e quindi a priori con la ragione. la relazione dunque, rappresentata dalla premessa maggiore come regola fra una conoscenza e la sua condizione, costituisce le differenti specie di sillogismi. Essi perciò sono di tre specie, appunto come tutti i giudizi in generale, in quanto essi si distinguono rispetto al modo in cui esprimono la relazione della conoscenza nell'intelletto, ossia: sillogismi categorici, o ipotetici, o disgiuntivi.
</p>

<p>
Se, come per lo più avviene, la conclusione sia stata data come un giudizio, per vedere se questo non proviene da giudizi già dati, per cui cioè vien pensato un tutt'altro oggetto; allora io ricerco nell'intelletto se l'asserzione di tale conclusione non vi si trovi sotto certe condizioni secondo una regola generale. Se trovo tale condizione, e se sotto la condizione data si può sussumere l'oggetto della conclusione, questo è segno che è dedotta dalla regola, che vale anche per altri oggetti della conoscenza. Donde si vede che la ragione, nel dedurre, cerca di ridurre la grande molteplicità della conoscenza dell'intelletto al minimo numero di principii (condizioni universali), e di realizzare così la suprema unità dei medesimi.
</p>

<p class="sezione" id="cap_0004_0001_0001_0001_0001_0002_sez_3">
C) ― Dell'uso puro della ragione
</p>

<p class="testo_distanziato">
Si può isolare la ragione, ed allora è essa tuttavia una speciale fonte di concetti e di giudizi, che derivino unicamente da essa, e per cui essa si riferisca ad oggetti? o essa è una semplice facoltà subalterna di conferire a conoscenze date una certa forma, che si dice logica, e per la quale le conoscenze dell'intelletto sono subordinate le une alle altre, le regole inferiori alle superiori (la cui condizione abbraccia nella sua sfera la condizione delle prime), per quanto è possibile ottenere ciò col paragone delle medesime? questa è la questione, di cui ora dobbiamo occuparci soltanto in via preliminare. Nel fatto la molteplicità delle regole e unità dei principii è una esigenza della ragione, per rendere l'intelletto perfettamente coerente con se stesso, come l'intelletto subordina il molteplice della intuizione a concetti, e così l'unifica. Ma un principio siffatto non prescrive agli oggetti nessuna legge, e non contiene il principio della possibilità di conoscerli e di determinarli come tali, in generale; anzi è una semplice legge soggettiva dell'economia del corredo  del nostro intelletto, a fine di ridurre, mercè il paragone dei suoi concetti, l'uso universale dei medesimi al minor numero possibile, senza che si richieda perciò dagli stessi oggetti un tale accordo, che favorisce la comodità e l'estensione del nostro intelletto, e nello stesso tempo a fine di attribuire a quelle massime una validità oggettiva. In una parola, la questione è, se la ragione in sè, cioè la ragion pura a priori, contenga principii sintetici e regole, e in che questi principii possano consistere.
</p>

<p>
Il procedimento logico e formale di essa nel sillogismo già ci dà in proposito lume sufficiente circa il principio sul quale si fonderà il principio trascendentale di essa nella conoscenza sintetica mediante la ragion pura.
</p>

<p>
  In primo luogo, il sillogismo non si riferisce a intuizioni, per sottoporle a regole (come l'intelletto con le sue categorie), ma a concetti e giudizi. Se dunque la ragion pura si riferisce anche ad oggetti, non ha tuttavia nessuna attinenza immediata con essi e con la loro intuizione, ma solo con l'intelletto e con i suoi giudizi, che immediatamente si applicano ai sensi e alla loro intuizione, per determinare questo suo oggetto. L'unità razionale dunque non è unità di un'esperienza possibile, anzi è distinta essenzialmente da questa unità, come unità dell'intelletto. Che tutto ciò che accade abbia una causa, non è un principio conosciuto ed imposto dalla ragione. Rende esso possibile l'unità della esperienza, nè trae nulla dalla ragione, la quale, senza questo riferimento a  una esperienza possibile, non avrebbe potuto, da semplici concetti, imporre una tale unità sintetica.
</p>

<p>
In secondo luogo, la ragione ricerca nel suo uso logico la condizione generale del suo giudizio (sillogismo), e lo stesso sillogismo non è altro che un giudizio mediante la sussunzione della sua condizione sotto una regola generale (premessa maggiore). Ora, poichè questa regola, a sua volta, è stabilita mercè appunto cotesta ricerca della ragione, e poichè deve pertanto cercarsi la condizione della condizione (mediante un prosillogismo), finchè ciò è possibile, così si vede bene che il principio proprio della ragione in generale (nel suo uso logico) è: trovare per la conoscenza condizionata dell'intelletto quell'incondizionato, con cui è compiuta l'unità di esso intelletto.
</p>

<p>
Ma questa massima logica non può altrimenti diventare principio della ragion pura, che ove si ammetta, che, se è dato il condizionato, è anche data (cioè contenuta nell'oggetto e nella sua connessione) tutta la serie delle condizioni l'una all'altra subordinate; serie quindi, che è essa stessa incondizionata.
</p>

<p>
Ma un tal principio della ragion pura evidentemente è sintetico; perocchè il condizionato, veramente, si riferisce analiticamente a qualche condizione, ma non all'incondizionato. Da esso devono altresì derivare diverse proposizioni sintetiche, di cui l'intelletto puro non sa nulla, come quello che non ha da fare se non con oggetti di una esperienza possibile la cui conoscenza e sintesi è sempre condizionata. L'incondizionato, per altro, se ha realmente luogo, può essere particolarmente esaminato secondo tutte le determinazioni, che lo distinguono da ogni condizionato, e quindi darà materia a parecchie proposizioni sintetiche a priori.
</p>

<p>
I principii derivanti da questo principio supremo della ragion pura saranno bensì, rispetto a tutti i fenomeni, trascendenti; cioè di questo principio non potrà mai farsi un uso empirico ad esso adeguato. Esso dunque è interamente distinto da tutti i principii dell'intelletto (il cui uso è pienamente immanente, avendo essi per loro tema soltanto la possibilità della esperienza). Ora, se quel principio, che la serie delle condizioni (nella sintesi dei fenomeni, o anche del pensiero delle cose in generale) si spinga fino all'incondizionato, abbia o no la sua esattezza oggettiva; quali conseguenza ne provengano all'uso empirico dell'intelletto; o se piuttosto non ci sia punto una simile proposizione razionale oggettivamente valevole, ma soltanto una semplice prescrizione logica di avvicinarsi, ascendendo a condizioni sempre più alte, alla compiutezza di esse e di portare così la più alta unità razionale per noi possibile nella nostra conoscenza; se, dico, questo bisogno della ragione sia stato per un equivoco ritenuto per un principio trascendentale della ragion pura, il quale postuli, precipitatamente, una siffatta compiutezza della serie delle condizioni negli oggetti stessi; e in questo caso, che cosa possa essersi insinuato per false interpretazioni ed abbagli nei sillogismi, la cui premessa maggiore è stata presa dalla ragion pura (e che forse è più una petizione che un postulato), e che all'esperienza risalgono alle sue condizioni, tutto ciò sarà argomento della nostra ricerca nella Dialettica trascendentale, che ora intendiamo di svolgere dalle sue fonti, che sono profondamente celate alla ragione umana. la divideremo in due parti principali, di cui la prima tratterà dei concetti trascendenti della ragion pura, la seconda dei sillogismi trascendenti e dialettici della medesima.
</p>

<h5 id="cap_0004_0001_0001_0001_0002">LIBRO I.</h5>
<p class="testo_centrato">DEI CONCETTI DELLA RAGION PURA</p>

<p class="testo_distanziato">
Checchè ne sia della possibilità dei concetti ricavati dalla ragion pura, essi di certo non sono semplici concetti riflessi, ma dedotti. I concetti dell'intelletto sono anche pensati a priori, prima dell'esperienza e in servigio dell'esperienza; ma essi non contengono se non l'unità della riflessione sui fenomeni, in quanto questi devono necessariamente appartenere a una possibile coscienza empirica. Soltanto per essi vien resa possibile la conoscenza e la determinazione d'un oggetto. Essi dunque forniscono primieramente la materia di ogni inferenza, e innanzi ad essi non v'ha concetti a priori di oggetti, da cui essi possano essere dedotti. La loro realtà oggettiva si fonda invece unicamente nel fatto, che, dal  momento che essi costituiscono la forma intellettuale di ogni esperienza, deve sempre potersene additare l'applicazione nell'esperienza.
</p>

<p>
Ma la denominazione di concetto razionale dimostra già fin da principio, che non vuol essere limitato dentro l'esperienza, poichè esso concerne una conoscenza, di cui  ogni conoscenza empirica (e forse la totalità dell'esperienza possibile  della sua sintesi empirica) è soltanto una parte, e alla quale poi invero non c'è esperienza reale che s'adegui mai pienamente, benchè tuttavia vi appartenga. I concetti della ragione servono a comprendere<sup><a href="pagina_x_note_libro.xhtml#nota_177" id="nota_177_ritorno">nota 177</a></sup>, come i concetti dell'intelletto a intendere (le percezioni). Se essi contengono l'incondizionato, riguardano qualcosa, sotto cui sta ogni esperienza, ma che per se stesso non è mai oggetto dell'esperienza; qualcosa, a cui la ragione conduce nelle sue conclusioni dall'esperienza, e secondo cui essa giudica e misura il grado del suo uso empirico, ma che non costituisce mai un membro della sintesi empirica. Se, malgrado ciò questi concetti hanno valore oggettivo, possono dirsi <i><span lang="la">conceptus ratiocinati</span></i> (concetti esattamente dedotti); se no, essi s'introducono surrettiziamente con un'apparenza almeno di deduzione e possono esser detti <i><span lang="la">conceptus ratiocinantes</span></i> (concetti sofistici). Ma poichè questo può chiarirsi soltanto nel capitolo dei raziocinii dialettici della ragion pura, non possiamo ancora occuparcene; pure, in via preliminare, come abbiamo chiamato categorie i concetti puri dell'intelletto, indicheremo con un nuovo nome i concetti della ragion pura, e li denomineremo idee trascendentali; ma ora spiegheremo e giustificheremo tale denominazione.
</p>

<p class="sezione" id="cap_0004_0001_0001_0001_0002_0001_sez_1">
SEZIONE PRIMA
</p>
<p class="sezione">
Delle idee in generale.
</p>

<p class="testo_distanziato">
Pur nella grande ricchezza delle nostre lingue il pensatore si trova spesso in imbarazzo nella ricerca d'una espressione, che risponda esattamente al suo pensiero; e, in mancanza di questa, non gli riesce di farsi intendere bene nè dagli altri e nè anche da sè medesimo. Coniare nuovi termini è come una pretesa di dettar leggi nella lingua; pretesa, la quale riesce di rado; e, prima di ricorrere a questo mezzo disperato, è prudente cercar di vedere in una lingua morta e dotta se già in essa non si trovi cotesto concetto insieme con la sua espressione appropriata; e, quand'anche l'antico uso di essa fosse divenuto, per  malaccortezza de' suoi creatori, alquanto ondeggiante, è sempre meglio raffermare il significato che originariamente le era proprio (avesse anche a restar dubbio, se allora la si sia adoperata proprio nel senso precisamente identico), che perder tutto col solo rendersi intelligibili.
</p>

<p>
Pertanto, se per un certo concetto si trova soltanto un termine unico, che nel significato già in corso risponda esattamente a questo concetto, la cui distinzione da altri concetti affini è di grande importanza, non è opportuno esserne prodigo, o adoperarlo a mo' di sinonimo in luogo di altri, tanto per amore di varietà; ma convien conservargli il suo significato peculiare, con ogni cura: perchè altrimenti avviene facilmente che l'espressione non fermi più in modo particolare l'attenzione, anzi si smarrisca nella folla delle altre di significato assai diverso, e pertanto ne vada smarrito anche il pensiero, che soltanto la parola avrebbe potuto fissare.
</p>

<p>
Platone si servì dell'espressione idea in modo, che si vede bene che per essa egli intendeva qualcosa, che non soltanto non è ricavato mai dai sensi, ma sorpassa anche di gran lunga i concetti dell'intelletto, di cui si occupò Aristotile, in quanto che nell'esperienza non s'incontra mai nulla che vi sia adeguato. Le idee sono per lui gli archetipi delle cose stesse, e non semplici chiavi per le esperienze possibili, come le categorie. Secondo il suo pensiero, esse emanarono dalla ragione suprema, donde vennero partecipate alla ragione umana, la quale, per altro, non si trova più nel suo stato originario, ma deve ora a fatica richiamare le antiche idee, già molto oscurate, per mezzo della reminiscenza (cioè la filosofia). Non entrerò qui in un'indagine letteraria, per stabilire il senso, che il sublime filosofo annetteva a questa espressione. Noto soltanto, che non è niente insolito, tanto nella conversazione comune quanto negli scritti, mediante il confronto dei pensieri, che un autore espone sul suo oggetto, intenderlo magari meglio, che egli non intendesse se medesimo, in quanto egli non determinava abbastanza il suo concetto e però talvolta parlava, o anche pensava, contrariamente alla sua propria intenzione.
</p>

<p>
Platone osservò molto bene, che la nostra attività conoscitiva sente un bisogno ben più alto che di compitare semplici fenomeni secondo un'unità sintetica, per poterli leggere come esperienza, e che la nostra ragione naturalmente s'innalza a conoscenze, che vanno troppo in là perchè un qualunque oggetto, che l'esperienza può dare, possa mai adeguarvisi, ma che, ciò nondimeno, hanno la loro realtà, e non sono per nulla semplici chimere.
</p>

<p>
Platone trovava segnatamente le sue idee in tutto ciò che è pratico<sup><a href="pagina_x_note_libro.xhtml#nota_178" id="nota_178_ritorno">nota 178</a></sup>, che cioè si fonda sulla libertà; la quale, dal canto suo, sta tra le conoscenze, che sono un prodotto proprio della ragione. Chi volesse trarre dall'esperienza il concetto della virtù, chi (come molti han fatto realmente) volesse prendere come modello, per la fonte della conoscenza, ciò che, in ogni caso, può servire soltanto da esempio per una imperfetta spiegazione, farebbe della virtù un nome vano<sup><a href="pagina_x_note_libro.xhtml#nota_179" id="nota_179_ritorno">nota 179</a></sup> ed equivoco, variabile secondo i tempi e le circostanze, e non adoperabile come regola. Ciascuno, al contrario, vede che, ove gli sia proposto un uomo come modello di virtù, egli tuttavia ha sempre solo nella sua propria testa il vero originale, con cui paragona il preteso modello, e alla cui stregua soltanto l'apprezza. Or questo originale è l'idea della virtù, rispetto alla quale tutti i possibili oggetti dell'esperienza servono sì di esempi (prove della fattibilità, in certo grado, di quello che il concetto della ragione esige), ma non di archetipi. Il fatto che un uomo non agirà mai in modo adeguato al contenuto dell'idea pura della virtù, non dimostra per nulla un che di chimerico in tale pensiero. Ogni giudizio sopra il valore o disvalore morale è infatti possibile soltanto mediante questa idea; e però essa sta necessariamente a fondamento di ogni approssimazione alla perfezione morale, per quanto anche gl'impedimenti, il cui grado non è determinabile, proprii dell'umana natura, possano tenercene discosti.
</p>

<p>
La Repubblica platonica è diventata proverbiale come un preteso esempio, che salti agli occhi, di perfezione fantastica, che non possa avere sua sede se non nel cervello del pensatore sfaccendato; e il Brucker trova ridicola l'affermazione del filosofo, che un principe non possa mai ben governare se non è a parte delle idee<sup><a href="pagina_x_note_libro.xhtml#nota_180" id="nota_180_ritorno">nota 180</a></sup>. Se non che, si farebbe meglio a insistere di più sopra questo pensiero e (dove il grand'uomo ci lascia senza il suo aiuto) metterlo in luce con nuove cure, anzi che metterlo da parte come inutile sotto il troppo misero e vergognoso pretesto della sua inattuabilità. Una costituzione che miri alla maggiore libertà umana secondo leggi, che facciano che la libertà di ciascuno possa coesistere con quella degli altri (non della maggior felicità, perchè questa già ne seguirà da sè), è pure per lo meno un'idea necessaria, che dev'essere a fondamento non solo del primo disegno d'una costituzione politica, ma di tutte le leggi, e in cui si deve, da principio, astrarre dagli ostacoli presenti, che probabilmente non derivano inevitabilmente dalla natura umana, quanto piuttosto dall'inosservanza delle idee vere in materia di legislazione. Niente infatti può trovarsi di più dannoso e di più indegno in un filosofo, che quel triviale appello a una presunta esperienza contraria, che per altro non sarebbe punto esistita, se a tempo opportuno si fossero avute quelle istituzioni secondo le idee e se, in luogo di queste, concetti, rozzi appunto perchè presi dall'esperienza, non avessero frustrato ogni buona intenzione. Quanto più la legislazione e il governo fossero ordinati in accordo a tale idea, tanto più rare sarebbero le pene; ed è perfettamente ragionevole pensare, che (come Platone asserisce) in un ordinamento perfetto di quelli, le pene non sarebbero più necessarie. Ora, sebbene quest'ultimo caso non possa mai aver luogo, nondimeno è interamente esatta l'idea, che pone questo <i><span lang="la">maximum</span></i> come archetipo, affinchè alla sua stregua la costituzione legale degli uomini venga sempre più avvicinata alla maggiore perfezione possibile. Giacchè quale sia per essere il grado supremo, a cui l'umanità debba arrestarsi, e quanto grande quindi il distacco che necessariamente rimanga tra l'idea e la sua attuazione, nessuno può o deve determinarlo, appunto perchè c'è la libertà, che può superare ogni limite che le si voglia assegnare.
</p>

<p>
Ma non soltanto in ciò, in cui la ragione umana dimostra una vera causalità, e in cui le idee diventano cause efficienti (delle azioni e dei loro oggetti), ossia nel campo morale, sibbene anche rispetto alla stessa natura Platone vede a ragione manifeste prove della sua origine da idee. Un vegetale, un animale, l'ordinamento regolare dell'universo (presumibilmente, dunque, anche l'ordine intero della natura) mostrano chiaro che non sono possibili se non secondo idee; che, certo, nessuna creatura singola, nelle condizioni individuali della sua esistenza, s'adegua all'idea dell'essere più perfetto della sua specie (come non s'adegua l'uomo all'idea dell'umanità, che egli stesso pur reca nell'anima sua, come archetipo delle sue azioni); che, nondimeno, coteste idee nell'intelletto supremo stanno ognuna di per sè, immutabilmente e interamente determinate, e sono le cause originarie delle cose; e che soltanto la totalità del nesso di queste nell'universo è adeguato a quella idea. Se si toglie quello che v'è di esagerato nell'apprensione, lo slancio spirituale del filosofo per sollevarsi dall'osservazione della copia nell'ordine fisico dell'universo al suo sistema architettonico secondo scopi, cioè secondo idee, è uno sforzo che merita d'essere approvato e imitato; ma, rispetto a ciò che concerne i principii della moralità, della legislazione e della religione, in cui le idee, prima di tutto, rendono possibile la stessa esperienza (del bene), comecchè non vi possano trovare una piena espressione, egli è un merito al tutto peculiare, che non si riconosce soltanto perchè lo si giudica per l'appunto per mezzo di regole empiriche, la validità delle quali come principii ha dovuto esser distrutta appunto da esse idee. Quanto alla natura infatti l'esperienza ci fornisce la regola ed è la fonte della verità; ma rispetto alle leggi morali l'esperienza (ahimè) è la madre dell'apparenza, e niente è più da riprovare che voler determinare o limitare la legge di quel che io devo fare guardando quel che si fa.
</p>

<p>
Invece di tutte queste considerazioni, il cui conveniente sviluppo forma nel fatto il vero titolo della filosofia, noi ora ci dobbiamo occupare d'un lavoro non così brillante, ma nè anche tuttavia privo del suo pregio: di spianare cioè, e rassodare, per quel maestoso edifizio morale, il terreno in cui si trovano ogni sorta di gallerie di talpa fattevi da una ragione che  scava inutilmente, ma con buona intenzione, alla ricerca di non si sa quali tesori; gallerie, che compromettono la sicurezza di quell'edifizio. L'uso trascendentale della ragion pura, i suoi principii e le sue idee son ciò che ora ci spetta di conoscere con esattezza, per poter convenientemente determinare e apprezzare l'influsso della ragion pura e il valore della medesima. Tuttavia, prima di lasciare questa introduzione preliminare, io prego coloro, ai quali sta a cuore la filosofia (ciò che si dice più che comunemente non avvenga), che, se dovessero trovarsi convinti di questo e di quel che segue, prendano sotto il loro patrocinio l'espressione idea nel suo significato originario acciò d'ora innanzi essa non vada confusa tra le altre espressioni, con cui ugualmente si designa ogni sorta di rappresentazione in un negligente disordine, e non ne venga a scapitare la scienza. Non ci mancano di certo denominazioni, che siano convenientemente appropriate a ciascuna specie di rappresentazione, senza dovere a forza usurpare il dominio di un'altra. Ecco qui la scala dei gradi di esse. Il genere è la rappresentazione in generale (<i><span lang="la">repraesentatio</span></i>); e sotto ad esso sta la rappresentazione con coscienza (<i><span lang="la">perceptio</span></i>). Una percezione, che si riferisce unicamente al soggetto, come modificazione del suo stato, è sensazione (<i><span lang="la">sensatio</span></i>); una percezione oggettiva è conoscenza (<i><span lang="la">cognitio</span></i>). Questa è o un'intuizione o un concetto (<i><span lang="la">intuitus vel conceptus</span></i>). Quella si riferisce immediatamente all'oggetto ed è singolare; questo mediatamente, per mezzo di una nota, che può esser comune a più cose. Il concetto o è concetto empirico o puro; in quanto ha la sua origine unicamente nell'intelletto (non nella immagine pura della sensibilità), dicesi <i><span lang="la">notio</span></i>. Un concetto derivante da nozioni, e che sorpassa la possibilità dell'esperienza, è l'idea o concetto razionale. A chi si sia abituato una volta a questa distinzione, deve riuscir intollerabile sentir dire idea la rappresentazione del color rosso. Essa non può dirsi nemmeno nozione (concetto intellettuale).
</p>

<p class="sezione" id="cap_0004_0001_0001_0001_0002_0001_sez_2">
SEZIONE SECONDA
</p>
<p class="sezione">
Delle idee trascendentali.
</p>

<p class="testo_distanziato">
L'Analitica trascendentale ci diede un esempio del come la semplice forma logica della nostra conoscenza possa contenere l'origine di concetti puri a priori, che rappresentano oggetti innanzi a ogni esperienza, o piuttosto denotano la unità sintetica, che sola rende possibile una conoscenza empirica di oggetti. La forma dei giudizi (trasformata in concetto della sintesi delle intuizioni) produsse le categorie, che guidano nella esperienza ogni uso dell'intelletto. Parimenti, possiamo aspettarci che la forma dei raziocinii, se si applica all'unità sintetica delle intuizioni giusta la regola delle categorie, conterrà l'origine di particolari concetti a priori, che noi possiamo denominare concetti puri della ragione o idee trascendentali, e che determineranno secondo principii l'uso dell'intelletto nel complesso dell'intera esperienza.
</p>

<p>
La funzione della ragione nelle sue inferenze consiste nell'universalità della conoscenza per concetti, e lo stesso raziocinio è un giudizio determinato a priori in tutto l'àmbito della sua condizione. La proposizione: «Caio è mortale», io potrei anche ricavarla semplicemente dalla esperienza per mezzo dell'intelletto. Se non che, io cerco un concetto, che contenga la condizione sotto la quale è dato il predicato (l'asserzione in generale) di questo giudizio (cioè, qui, il concetto dell'uomo); e dopo averlo sussunto sotto questa condizione, presa in tutta la sua estensione (tutti gli uomini sono mortali), io vengo quindi a determinare la conoscenza del mio oggetto (Caio è mortale).
</p>

<p>
Nella conclusione pertanto di un raziocinio noi restringiamo un predicato a un certo oggetto, dopo averlo prima, nella premessa maggiore, pensato in tutta la sua estensione sotto una certa condizione. Questa quantità intera dell'estensione in relazione a una tale condizione si dice l'universalità (<i><span lang="la">universalitas</span></i>). Ad essa corrisponde, nella sintesi delle intuizioni, la totalità<sup><a href="pagina_x_note_libro.xhtml#nota_181" id="nota_181_ritorno">nota 181</a></sup> (<i><span lang="la">universitas</span></i>) delle condizioni. Dunque, il concetto trascendentale della ragione non è altro che il concetto della totalità delle condizioni per un dato condizionato. Ora, poichè soltanto l'incondizionato rende possibile la totalità delle condizioni, e viceversa la totalità delle condizioni è sempre a sua volta incondizionata, un concetto razionale puro in generale può definirsi come il concetto dell'incondizionato, in quanto contiene un principio della sintesi del condizionato.
</p>

<p>
Ora, quante sono le specie di relazione che si rappresenta l'intelletto mediante le categorie, altrettanti anche saranno i concetti puri della ragione: si dovrà quindi cercare: 1) un incondizionato della sintesi categorica in un soggetto, 2) della sintesi ipotetica dei membri d'una serie 3) della sintesi disgiuntiva delle parti in un sistema.
</p>

<p>
Vi sono infatti altrettante specie di sillogismi, ciascuno dei quali, per mezzo di prosillogismi mette a capo all'incondizionato, l'una al soggetto, che non è più a sua volta predicato; l'altra al presupposto, che non presuppone più altro; e la terza a un aggregato dei membri della divisione, al quale non occorre aggiungere altro per completare la divisione di un concetto. Quindi i concetti razionali puri della totalità nella sintesi delle condizioni sono necessari perlomeno come problemi per spingere l'unità dell'intelletto, quanto è possibile, fino all'incondizionato, e sono fondati nella natura della ragione umana; quantunque, del rimanente, questi concetti trascendentali possano non avere <i>in concreto</i> un uso ad essi adeguato, e non avere perciò altra utilità se non di mettere l'intelletto per la direzione, in cui il suo uso, mentre s'estende più largo che sia possibile, vien tuttavia ad essere perfettamente d'accordo con sè medesimo.
</p>

<p>
Ma, parlando qui della totalità delle condizioni e dell'incondizionato, come di titolo comune a tutti i concetti razionali, noi c'imbattiamo di nuovo in una espressione, di cui non possiamo fare a meno, ma che non possiamo nemmeno usare sicuramente a cagione dell'equivoco significato che essa ha acquistato per lungo abuso. La parola assoluto è una di quelle poche parole, che nel loro significato originario erano appropriate a un concetto, al quale nessun'altra parola della stessa lingua s'adatta precisamente, e la cui perdita, o, che è lo stesso, il cui uso ondeggiante non può quindi non cagionare anche la perdita dello stesso concetto; e di un concetto, il quale, poichè occupa tanto la ragione, non può venire a mancare senza grave inconveniente per tutti i giudizi<sup><a href="pagina_x_note_libro.xhtml#nota_182" id="nota_182_ritorno">nota 182</a></sup> trascendentali. La parola assoluto oggi viene spesso usata per dire semplicemente che qualcosa vale di una cosa considerata in se stessa ed ha quindi un valore intrinseco. In questo senso «assolutamente impossibile» significherebbe quello che è possibile in se stesso (<i><span lang="la">interne</span></i>), e che nel fatto è il meno che di un oggetto si possa dire. Al contrario, talvolta è anche adoperato per esprimere che qualcosa vale sotto ogni rapporto (illimitatamente), (per es. il potere assoluto); e assolutamente possibile in quest'altro significato sarebbe ciò che è possibile sotto ogni aspetto, sotto ogni rapporto; che è, per contro, il più che si possa dire della possibilità d'una cosa. Ora questi due significati si trovano bensì qualche volta insieme. Per es., ciò che intrinsecamente è impossibile, è anche sotto ogni rapporto, quindi assolutamente, impossibile. Ma, nel maggior numero dei casi, sono infinitamente lontani l'uno dall'altro; e dal fatto che qualcosa in se stesso è possibile io non posso in modo alcuno inferire che perciò sia possibile anche sotto ogni rapporto, e quindi assolutamente. Anzi, quanto alla necessità assoluta io dimostrerò in sèguito, che essa non dipende punto in tutti i casi dalla necessità interna, e che però non è lecito considerarla come sinonimo di questa. Una cosa, il cui contrario è intrinsecamente impossibile, è cosa il cui contrario è di certo impossibile sotto ogni rapporto, e quindi essa stessa assolutamente necessaria; ma io non posso reciprocamente da ciò che è assolutamente necessario inferire l'intrinseca impossibilità del suo contrario, che cioè la necessità assoluta delle cose sia una necessità intrinseca; giacchè in certi casi questa necessità interna è un'espressione affatto vuota, alla quale non possiamo unire il menomo concetto; laddove la necessità d'una cosa sotto tutti i rapporti (per tutto il possibile) reca in sè determinazioni al tutto particolari. Ora, poichè la perdita di un concetto di grande applicazione nella filosofia speculativa non può essere mai indifferente al filosofo, io spero che non gli riuscirà neppure indifferente la determinazione e la conservazione accurata dell'espressione, a cui il concetto è legato.
</p>

<p>
Io dunque mi servirò della parola assoluto in questo significato più ampio, e l'opporrò a quello, che ha solo un valore relativo o sotto uno speciale riguardo, in quanto questo è ristretto a certe condizioni, e quello invece vale senza restrizione.
</p>

<p>
Ora il concetto razionale trascendentale non si riferisce mai se non alla totalità assoluta nella sintesi delle condizioni, e non finisce se non nell'incondizionato assolutamente o sotto ogni rapporto. La ragion pura infatti abbandona tutto all'intelletto, che si riferisce immediatamente agli oggetti dell'intuizione o piuttosto alla loro sintesi della immaginazione. E si riserva soltanto la totalità assoluta nell'uso dei concetti dell'intelletto, e cerca di portare l'unità sintetica, che è pensata nella categoria, fino all'assolutamente incondizionato. Si può quindi dire, questa, unità razionale dei fenomeni, come unità intellettuale quella, che esprime la categoria. La ragione adunque si riferisce solamente all'uso dell'intelletto, e non in quanto questo contiene il principio della esperienza possibile (giacchè la totalità assoluta delle condizioni non è un concetto adoperabile in un'esperienza, poichè nessuna esperienza è incondizionata), ma per prescrivergli la direzione verso una certa unità, di cui l'intelletto non ha nessun concetto, ma che mira  a comporre tutti gli atti dell'intelletto concernenti ciascun oggetto in un tutto assoluto. Pertanto l'uso oggettivo dei concetti razionali puri è sempre trascendente, laddove quello dei concetti intellettuali puri, giusta la sua natura, dev'essere sempre immanente, limitandosi semplicemente alla esperienza possibile.
</p>

<p>
Intendo per idea un concetto necessario della ragione, al quale non è dato trovare un oggetto adeguato nei sensi. I nostri concetti puri razionali ora esaminati son dunque idee trascendentali. Essi son concetti della ragion pura; considerano infatti ogni conoscenza sperimentale come determinata da una totalità assoluta di condizioni. Non sono escogitati ad arbitrio, ma dati dalla natura della stessa ragione, e si riferiscono quindi necessariamente all'uso intero dell'intelletto. Essi infine sono trascendenti e sorpassano i limiti dell'esperienza, nella quale perciò non può presentarsi un oggetto, che sia adeguato all'idea trascendentale. Quando si dice idea, si dice molto quanto all'oggetto (come oggetto dell'intelletto puro), ma molto poco quanto al soggetto (cioè rispetto alla sua realtà sotto una condizione empirica); poichè essa, come concetto del <i><span lang="la">maximum</span></i>, non può, <i>in concreto</i> esser data mai in modo adeguato. Ora, poichè è proprio questo nel semplice uso speculativo della ragione tutto lo scopo, e l'approssimazione a un concetto, che poi all'atto pratico non può tuttavia esser mai raggiunto, è come se il concetto mancasse in tutto e per tutto, accade che, di un concetto di questa fatta, si dica: non è se non un'idea. Così si potrebbe dire: il tutto assoluto di tutti i fenomeni non è se non un'idea; poichè infatti non possiamo mai adombrarlo in un'immagine, esso rimane un problema senza soluzione. Al contrario, poichè nell'uso pratico dell'intelletto si ha da fare soltanto con una esecuzione secondo regole, l'idea della ragion pratica può sempre esser data realmente, se anche solo parzialmente <i>in concreto</i>, anzi essa è la condizione indispensabile di ogni uso pratico della ragione. La sua attuazione è bensì limitata sempre e difettosa, ma non dentro limiti determinabili, e però sotto l'influsso del concetto di una perfezione assoluta. Ond'è che l'idea pratica è sempre altamente feconda e rispetto alle azioni reali impreteribilmente necessaria. In essa la ragion pura ha fin la causalità di recare in atto realmente ciò che il suo concetto contiene; e però della saggezza non si può, quasi per dispregio, dire: essa non è se non un'idea; ma, appunto per ciò che essa è l'idea dell'unità necessaria di tutti gli scopi possibili, bisogna che essa serva di regola a ogni pratica, a titolo di condizione originaria, almeno restrittiva.
</p>

<p>
Ora, sebbene noi dei concetti trascendentali della ragione dobbiamo dire che non sono se non idee, tuttavia non avremo in alcun modo a ritenerli superflui o nulli. Se infatti per mezzo di essi nessun oggetto può essere determinato, essi nondimeno possono in fondo e quasi di nascosto servire all'intelletto da canone nell'estendere e render coerente il suo uso; ond'esso bensì non conosce alcun oggetto più che non lo conoscerebbe coi suoi concetti, ma in questa stessa conoscenza è diretto meglio, e più in là. Per tacere che probabilmente esse possono renderci possibile un passaggio dai concetti della natura a quelli morali, e procurare in tal modo alle idee morali stesse una specie di sostegno e un nesso con le conoscenze speculative della ragione. Su tutto ciò occorre attendere la spiegazione in quel che segue.
</p>

<p>
Ma, conformemente al nostro scopo, lasciamo qui da parte le idee pratiche, e consideriamo quindi la ragione soltanto nel suo uso speculativo, e, più strettamente ancora, solo in quello trascendentale. Qui ora ci tocca di battere la stessa via, che prendemmo sopra, nella deduzione delle categorie: esaminare cioè la forma logica della conoscenza razionale, e vedere se mai così la ragione non divenga anche una fonte di concetti per riguardare gli oggetti in sè come determinati sinteticamente a priori rispetto ad una o ad un'altra funzione della ragione.
</p>

<p>
La ragione, considerata come facoltà di una certa forma logica della conoscenza, è la facoltà di dedurre, cioè di giudicare mediatamente (mediante la sussunzione della condizione di un giudizio possibile sotto la condizione d'un giudizio dato). Il giudizio dato è la regola universale (premessa maggiore, <i><span lang="la">major</span></i>). La sussunzione della condizione d'un altro giudizio possibile sotto la condizione della regola è la premessa minore (<i><span lang="la">minor</span></i>). Il giudizio reale, che enuncia l'asserzione della regola nel caso sussunto, è la conseguenza (<i><span lang="la">conclusio</span></i>). La regola, cioè, esprime qualche cosa di universale in una certa condizione. Ora, la condizione della regola ha luogo in un caso che ci sta innanzi. Ciò dunque che in quella condizione valeva universalmente, è da ritenersi valido anche nel caso presente (che porta in sè questa condizione). Si vede agevolmente, che la ragione giunge a una conoscenza attraverso atti dell'intelletto, che costituiscono una serie di condizioni. Se io non arrivo alla proposizione: «tutti i corpi sono mutevoli», se non movendo dalla conoscenza più remota (in cui non c'è ancora il concetto di corpo, ma che ne contiene nondimeno la condizione): «ogni composto è mutevole»; e da questa passo a un'altra più prossima, che sta nella condizione della prima: «i corpi sono composti»; e da questa ancora a una terza, che unisce ormai la conoscenza remota (mutevole) con la presente: «dunque, i corpi sono mutevoli»; io sono giunto a una conoscenza (conclusione) attraverso una serie di condizioni (premesse). Ora, ogni serie, di cui è dato l'esponente (del giudizio categorico o ipotetico), si può continuare; e però l'operazione stessa della ragione conduce alla <i><span lang="la">ratiocinatio polysyllogistica</span></i>, che è una serie di sillogismi, la quale può essere continuata per una lunghezza indefinita, o dalla parte delle condizioni (<i><span lang="la">per prosyllogismos</span></i>) o da quella del condizionato (<i><span lang="la">per episyllogismos</span></i>).
</p>

<p>
Ma si scorge subito, che la catena o serie dei prosillogismi, ossia delle conoscenze proseguite dalla parte dei principii o delle condizioni di una conoscenza data, in altre parole: la serie ascendente dei sillogismi si deve comportare verso la facoltà della ragione altrimenti che la serie discendente ossia la progressione della ragione dalla parte del condizionato per episillogismi. Infatti, poichè nel primo caso la conoscenza (<i><span lang="la">conclusio</span></i>) non è data se non come condizionata, non si può giungere ad essa per mezzo della ragione altrimenti nel presupposto almeno che sian dati dalla parte delle condizioni tutti i membri della serie (totalità nella serie delle premesse), giacchè soltanto in questo presupposto il giudizio di cui si tratta è possibile a priori; al contrario dalla parte del condizionato o delle conseguenze, non si concepisce se non una serie in divenire, e non già una serie tutta presupposta o data, e però solo un processo potenziale. Se pertanto una conoscenza si considera come condizionata, la ragione è costretta a riguardare la serie delle condizioni in linea ascendente come completa e data nella sua totalità. Ma, se questa stessa conoscenza viene intanto considerata come condizione di altre conoscenze, che, l'una sotto l'altra, costituiscono una serie di conseguenze in linea discendente, allora la ragione può essere del tutto indifferente quanto questo processo si estende <i><span lang="la">a parte posteriori</span></i>, e persino se la totalità di questa serie sia possibile; giacchè essa non ha bisogno di una serie tale per la conclusione che ha innanzi a sè, essendo questa già sufficientemente determinata e assicurata in forza de' suoi principii <i><span lang="la">a parte priori</span></i>. Ora, può darsi che dalla parte delle condizioni la serie delle premesse abbia un Primo come condizione suprema, e può darsi che no, e però <i><span lang="la">a parte priori</span></i> sia senza limiti; in ogni caso essa deve sempre contenere la totalità delle condizioni, anche ammesso che noi non si possa giunger mai ad abbracciarla, e la serie interna dev'essere vera incondizionatamente, se il condizionato, che si considera come una conseguenza da essa derivante, deve valer per vero. È questa una esigenza della ragione, che presenta la sua conoscenza come determinata a priori e necessaria o in se stessa, e allora non ha bisogno di alcun principio, o, se derivata, come membro d'una serie di principii, che alla sua volta è vera in modo incondizionato.
</p>

<p class="sezione" id="cap_0004_0001_0001_0001_0002_0001_sez_3">
SEZIONE TERZA
</p>
<p class="sezione">
Sistema delle idee trascendentali.
</p>

<p class="testo_distanziato">
Qui noi non abbiamo da fare con una dialettica logica, che astrae da ogni contenuto della conoscenza e scopre unicamente la falsa apparenza nella forma di un raziocinio; ma con una dialettica trascendentale, che deve del tutto a priori contenere l'origine di certe conoscenze provenienti dalla ragion pura e di concetti dedotti, il cui oggetto non può esser dato punto empiricamente, e che pertanto sono affatto fuori della facoltà dell'intelletto puro. Dalla relazione naturale, che l'uso trascendentale della nostra conoscenza così nei sillogismi come nei giudizi, deve avere con l'uso logico, noi abbiamo concluso, che non si danno se non tre specie di sillogismi dialettici, che si riferiscono alla triplice specie di sillogismi, onde la ragione, movendo da principii, può arrivare a conoscenze, e che tutto l'ufficio loro è di salire dalla sintesi condizionata, a cui l'intelletto resta sempre legato, a una sintesi incondizionata, che esso non può mai raggiungere.
</p>

<p>
Ora, quel che c'è di universale in tutte le relazioni, che possono avere le nostre rappresentazioni, è: 1) la relazione al soggetto, 2) la relazione agli oggetti, e agli oggetti o come fenomeni o come termini del pensiero in generale. Se si fonde questa suddivisione con la precedente, ogni relazione di rappresentazioni, di cui noi possiamo formarci un concetto o un'idea, è triplice: 1) relazione al soggetto, 2) relazione al molteplice dell'oggetto fenomenico, 3) a tutte le cose in generale.
</p>

<p>
Ora, tutti i  concetti puri in generale hanno che fare con l'unità sintetica delle rappresentazioni, ma i concetti della ragion pura (idee trascendentali) con l'unità sintetica incondizionata di tutte le condizioni in generale. Per conseguenza, tutte le idee trascendentali si possono ridurre sotto tre classi, di cui la prima comprende l'assoluta (incondizionata) unità del soggetto pensante, la seconda l'assoluta unità della serie delle condizioni del fenomeno, la terza l'assoluta unità della condizione di tutti gli oggetti del pensiero in generale.
</p>

<p>
Il soggetto pensante è l'oggetto della Psicologia; il complesso di tutti i fenomeni (il mondo), l'oggetto della Cosmologia; e la cosa, che contiene la condizione suprema della possibilità di tutto ciò che può esser pensato (l'essenza di tutte le essenze), l'oggetto della Teologia. La ragion pura dunque fornisce l'idea per una dottrina trascendentale dell'anima (<i><span lang="la">psychologia rationalis</span></i>), per una scienza trascendentale del mondo (<i><span lang="la">cosmologia rationalis</span></i>), e, infine, anche per una conoscenza trascendentale di Dio (<i><span lang="la">theologia trascendentalis</span></i>). Lo stesso semplice disegno di una o dell'altra di queste scienze non proviene punto dall'intelletto, quand'anche esso si unisca al più elevato uso logico della ragione, ossia a tutti i raziocinii immaginabili per spingersi da uno dei suoi oggetti (fenomeno) a tutti gli altri, fino ai membri più remoti della sintesi empirica; ma è unicamente un puro e schietto prodotto o problema della ragion pura.
</p>

<p>
Nel capitolo seguente sarà esposto esaurientemente quanti modi dei concetti razionali puri stanno sotto questi tre titoli di tutte le idee trascendentali. Essi seguono il filo conduttore delle categorie. Infatti, la ragion pura non si riferisce mai direttamente agli oggetti, ma ai concetti intellettuali dei medesimi. Così soltanto nella trattazione completa si può chiarire anche come la ragione, per mezzo dell'uso sintetico appunto della stessa funzione, di cui essa si serve pel sillogismo categorico, è destinata a pervenire necessariamente al concetto dell'unità assoluta del soggetto pensante; come il procedimento logico usato nei sillogismi ipotetici deve trarsi dietro necessariamente l'idea dell'assolutamente incondizionato in una serie di condizioni date; e, infine, la semplice forma del sillogismo disgiuntivo, a sua volta, il più alto concetto razionale di un'essenza di tutte le essenze; pensiero, che a prima vista pare straordinariamente paradossale.
</p>

<p>
Di queste idee trascendentali propriamente non è possibile una deduzione oggettiva, come quella che noi potemmo fornire delle categorie. Perchè in realtà esse non hanno nessuna relazione con un oggetto qualunque ad esse adeguato, che possa esser dato, appunto perchè esse non sono se non idee. Ma una deduzione soggettiva di esse della natura della nostra ragione noi potevamo bensì intraprenderla, ed è quella che è stata anche fatta in questo capitolo.
</p>

<p>
Facilmente si vede che la ragion pura non ha altro scopo che la totalità assoluta della sintesi dalla parte delle condizioni (o di inerenza o di dipendenza o di concorrenza), e che non ha che fare con la compiutezza assoluta dalla parte del condizionato. Infatti, ha bisogno solo di quella, per presupporre la serie intera delle condizioni e per darla quindi a priori all'intelletto. Ma, se una condizione è data compiutamente (e incondizionatamente), non c'è più bisogno di un concetto razionale rispetto alla continuazione della serie; giacchè l'intelletto fa ciascun passo in giù, dalla condizione al condizionato, per se stesso. Sicchè le idee trascendentali servono solo a salire nella serie delle condizioni fino all'incondizionato, ossia ai principii. Ma, quanto al discendere al condizionato, vi ha bensì un uso logico largamente esteso, che la nostra ragione fa delle leggi dell'intelletto, ma non un uso trascendentale: e se noi ci facciamo un'idea della totalità assoluta di una tale sintesi (del <i><span lang="la">progressus</span></i>), per es. della serie intera di tutti i cangiamenti futuri del mondo, questo non è altro che un ente di ragione (<i><span lang="la">ens rationis</span></i>), che non è pesato se non arbitrariamente, e non è presupposto dalla ragione necessariamente. Infatti, per la possibilità del condizionato si presuppone bensì la totalità delle sue condizioni, ma non già delle sue conseguenze. Un tal concetto, dunque, non è una di quelle idee trascendentali, di cui qui dobbiamo unicamente occuparci.
</p>

<p>
Infine, si scorge anche, che tra le stesse idee trascendentali si manifesta una certa connessione e unità, e che la ragion pura mercè di esse riduce tutte le conoscenze in un sistema. Procedere dalla conoscenza di se stesso (dell'anima), alla conoscenza del mondo, e attraverso di questa all'Ente supremo, è un processo così naturale, che pare simile al progresso logico della ragione dalle premesse alle conseguenze<sup><a href="pagina_x_note_libro.xhtml#nota_183" id="nota_183_ritorno">nota 183</a></sup>. Ora, se qui si celi in fondo realmente un'affinità del genere di quella tra progresso logico e progresso trascendentale, è un'altra questione, la cui soluzione bisogna attendere dal sèguito di queste ricerche. Noi abbiamo preliminarmente ottenuto il nostro scopo, poichè quei concetti trascendentali della ragione, che ordinariamente, nelle teorie dei filosofi, si mescolano fra altri concetti, senza che costoro li distinguano mai convenientemente dai concetti intellettuali, noi li abbiamo sottratti alla loro ambigua posizione, ne abbiamo segnato l'origine e quindi insieme il numero determinato, oltre il quale non ve ne può essere uno di più, e li abbiamo potuti rappresentare in una connessione sistematica, onde vien segnato e limitato un campo particolare per la ragion pura.
</p>

<h5 id="cap_0004_0001_0001_0001_0003">LIBRO II.</h5>
<p class="testo_centrato">DEI RAZIOCINII DIALETTICI DELLA RAGION PURA</p>

<p class="testo_distanziato">
Si può dire che l'oggetto di un'idea meramente trascendentale sia qualcosa, di cui non si ha un concetto, benchè questa idea la ragione la produca affatto necessariamente secondo le sue leggi originarie. Giacchè, in realtà, anche di un oggetto, che dev'essere adeguato alle esigenze della ragione, non è possibile un concetto intellettuale, che cioè possa essere mostrato e reso intuibile in una esperienza possibile. Tuttavia ci si esprimerebbe meglio, e con pericolo minore d'essere fraintesi, se si dicesse, che noi dell'oggetto, che corrisponde a un'idea, non possiamo avere una conoscenza, sebbene se ne possa avere un concetto problematico.
</p>

<p>
Ora la realtà trascendentale (soggettiva) dei concetti razionali puri riposa almeno su ciò, che noi siamo condotti a tali idee da un raziocinio necessario. Ci saranno dunque raziocinii, che non contengono nessuna premessa empirica, e mediante i quali da qualcosa, che conosciamo, ne deduciamo qualcos'altro, di cui pur non abbiamo nessun concetto, e al quale nondimeno per una inevitabile apparenza attribuiamo una realtà oggettiva. Raziocinii siffatti, rispetto al loro risultato, son dunque da dire sofismi, anzi che sillogismi, quantunque per la loro origine possano anche portare l'ultimo nome, poichè essi non sorgono per finzione od a caso, ma derivano dalla natura della ragione. Sono sofisticazioni, non dell'uomo, bensì della stessa ragion pura, dalle quali il più savio degli uomini non può liberarsi, e magari a gran fatica potrà prevenire l'errore, ma senza sottrarsi mai all'apparenza che incessantemente lo insegue e si prende giuoco di lui.
</p>

<p>
Di questi raziocinii dialettici ve ne ha dunque solo tre specie, tante quante sono le idee, alle quali fan capo le loro conclusioni. Nel raziocinio della prima classe dal concetto trascendentale del soggetto, che esclude ogni molteplicità, concludo all'assoluta unità di questo stesso soggetto, di cui, in questo modo, non ho alcuna specie di concetto. Questo raziocinio dialettico io lo chiamerò paralogismo trascendentale. La seconda classe dei raziocinii sofistici si fonda sul concetto trascendentale dell'assoluta totalità della serie delle condizioni di un fenomeno dato in generale; e dal fatto che io posseggo sempre un concetto in se stesso contraddittorio dell'unità sintetica incondizionata della serie da una parte, inferisco la legittimità dell'unità dalla parte opposta, unità di cui neppur io ho un concetto. Lo stato della ragione in questi raziocinii dialettici sarà da me denominato antinomia della ragion pura. Infine, nella terza specie di raziocinii sofistici, dalla totalità delle condizioni per pensare gli oggetti in generale, in quanto essi mi possono esser dati, concludo all'unità sintetica assoluta di tutte le condizioni della possibilità delle cose in generale; ossia da cose, che io per il loro semplice concetto trascendentale, non conosco, concludo a un'essenza di tutte le essenze, che per mezzo di un concetto trascendentale conosco ancor meno, e della cui necessità incondizionata non posso farmi nessun concetto. Questo raziocinio trascendentale chiamerò ideale della ragion pura.
</p>

<h6 id="cap_0004_0001_0001_0001_0003_0001">CAPITOLO I</h6>
<p class="capitolo">
Dei paralogismi della ragion pura.
</p>

<p class="testo_distanziato">
Il paralogismo logico consiste nella falsità formale d'un raziocinio, sia del resto qualsivoglia il suo contenuto. Ma un paralogismo trascendentale ha un principio trascendentale per concludere falsamente quanto alla forma. In tal modo un simile raziocinio erroneo avrà nella natura della ragione umana il suo principio, e recherà in sè una illusione inevitabile, benchè non insolubile.
</p>

<p>
Veniamo ora a un concetto che sopra, nella lista generale dei concetti trascendentali, non è stato indicato, ma si deve tuttavia aggiungere al conto, senza perciò modificare menomamente e dare per difettosa quella tavola. Questo è il concetto, o, se si preferisce, il giudizio: «Io penso». Ma è facile accorgersi, che esso è il veicolo di tutti i concetti in generale, e però anche dei concetti trascendentali, sicchè è sempre compreso in questi, ed è quindi altrettanto trascendentale, ma non può avere alcun titolo particolare, poichè serve soltanto a presentare ogni pensiero come appartenente alla coscienza. Intanto, per quanto puro sia anche dall'elemento empirico (impressione dei sensi), ci serve sempre a distinguere due specie di oggetti secondo la natura della nostra facoltà rappresentativa. Io, come pensante, sono un oggetto del senso interno, e mi chiamo anima. Ciò che è oggetto del senso esterno, si dice corpo. Pertanto la espressione Io, come essere pensante, designa già l'oggetto della psicologia, che può dirsi la dottrina razionale dell'anima, quando io dell'anima voglio sapere più oltre di quanto, indipendentemente dall'esperienza (che mi determina più precisamente e <i>in concreto</i>), può essere dedotta da questo concetto dell'Io presente in ogni pensiero.
</p>

<p>
Ora la dottrina razionale dell'anima è realmente una impresa di questo genere; giacchè, se il minimo elemento empirico del mio pensiero, se una qualunque percezione particolare del mio stato interno si mescolasse tra i principii conoscitivi di questa scienza, essa non sarebbe più una dottrina razionale, ma empirica dell'anima. Noi ci troviamo, dunque, innanzi a una pretesa scienza edificata sull'unica proposizione «Io penso», della quale ora possiamo, con tutta opportunità e in conformità della natura d'una filosofia trascendentale, indagare il principio o il non principio<sup><a href="pagina_x_note_libro.xhtml#nota_184" id="nota_184_ritorno">nota 184</a></sup>. Non bisogna qui arrestarsi al fatto, che io pure in tale proposizione, che esprime la percezione di se stesso, ho una esperienza interna, e che quindi la psicologia razionale, che vi è sopra edificata, non è mai pura, ma fondata in parte su un principio empirico. Infatti, questa percezione interna non è altro che la semplice appercezione «Io penso»; la quale rende possibili tutti i concetti stessi trascendentali, nei quali si viene a dire: Io penso la sostanza, la causa, ecc. Giacchè l'esperienza interna in generale, e la sua possibilità, o la percezione in generale e il rapporto di essa con altra percezione, senza che ne sia data empiricamente una differenza particolare e una determinazione, non può esser considerata come conoscenza empirica, ma dev'esser considerata come conoscenza dell'empirico in generale, e rientra nella ricerca della possibilità di ogni esperienza; ricerca, che è senza dubbio trascendentale. Il menomo oggetto della percezione (per es., solo piacere o dispiacere), che s'aggiungesse alla rappresentazione generale dell'autocoscienza, cangerebbe tosto la psicologia razionale in empirica.
</p>

<p>
«Io penso» è, dunque, l'unico testo della psicologia razionale, dal quale essa deve sviluppare tutta quanta la sua scienza. Si vede bene, che questo pensiero, se deve esser riferito a un oggetto (me stesso), non può importare se non predicati trascendentali di esso; poichè il minimo predicato empirico guasterebbe la purezza razionale e l'indipendenza della scienza da ogni esperienza.
</p>

<p>
Ma noi qui dovremo seguire semplicemente il filo conduttore delle categorie; soltanto, poichè qui a principio è data una cosa, L'Io come essere pensante, senza alterare l'ordine sopra assegnato delle categorie tra loro, come sono state presentate nella loro tavola, cominciamo qui tuttavia dalla categoria di sostanza, per la quale una cosa è rappresentata in se stessa, e così rifaremo all'inverso la serie di esse categorie. La topica della psicologia razionale, da cui tutto il resto, che vi può esser compreso, deve ricavarsi, è pertanto la seguente:
</p>

<table>
	<thead>
		<tr>
			<th>
				1.
      </th>
		</tr>
	</thead>
	<tbody>
		<tr>
			<td>
				L'anima è sostanza
			</td>
		</tr>
	</tbody>
</table>

<table>
	<thead>
		<tr>
			<th>
				2.
			</th>
			<th>
				3.
			</th>
		</tr>
	</thead>
	<tbody>
		<tr>
			<td>
				per la sua qualità semplice;
			</td>
			<td>
				nei tempi diversi, in cui essa esiste, numericamente identica, cioè, unità (non molteplicità);
			</td>
		</tr>
	</tbody>
</table>

<table>
	<thead>
		<tr>
			<th>
				4.
      </th>
		</tr>
	</thead>
	<tbody>
		<tr>
			<td>
				in relazione con oggetti possibili nello spazio<sup><a href="pagina_x_note_libro.xhtml#nota_185" id="nota_185_ritorno">nota 185</a></sup>.
			</td>
		</tr>
	</tbody>
</table>

<p class="testo_distanziato">
Da questi elementi derivano tutti i concetti della psicologia pura unicamente per composizione, e senza conoscere menomamente altro principio. Questa sostanza, semplicemente in quanto oggetto del senso interno, dà il concetto della immaterialità; in quanto sostanza semplice, quello di incorruttibilità; l'identità di essa in quanto sostanza intellettuale dà la personalità; tutti e tre questi elementi insieme la spiritualità; la reazione con gli oggetti dello spazio dà il commercio coi corpi; quindi essa ci rappresenta la sostanza pensante come il principio della vita nella materia, ossia come l'anima (<i><span lang="la">anima</span></i>) e come il principio dell'animalità; e, limitata alla spiritualità, l'immortalità.
</p>

<p>
Ora a questo fan capo quattro paralogismi di psicologia trascendentale, che falsamente vien ritenuta come una scienza della ragion pura intorno alla natura del nostro essere pensante. A fondamento di essa noi non possiamo porre altro che la rappresentazione semplice e per se stessa vuota affatto di contenuto: Io; della quale non si può dire che sia un concetto, ma una semplice coscienza, che accompagna tutti i concetti. Per questo Io o Egli o Quello (la cosa), che pensa, non ci rappresenta altro che un soggetto trascendentale dei pensieri = <i>x</i>, che non vien conosciuto se non per mezzo dei pensieri, che sono suoi predicati, e di cui noi non possiamo aver astrattamente mai il minimo concetto; e per cui quindi ci avvolgiamo in un perpetuo circolo, dovendoci già servir sempre della sua rappresentazione per giudicar qualche cosa di esso: inconveniente, che non è da esso separabile, poichè la coscienza in sè non è una rappresentazione, che distingua un oggetto particolare, bensì una forma della rappresentazione in generale, in quanto dev'esser detta conoscenza: giacchè di essa posso dire soltanto, che per suo mezzo io penso qualunque cosa.
</p>

<p>
Ma a principio deve pur sembrare strano, che la condizione, in cui in generale io penso, e che perciò è semplicemente costituzione del mio soggetto, debba insieme valere per tutto ciò che pensa;  e che noi possiamo, sopra una proposizione che pare empirica, arrogarci di fondare un giudizio apodittico e universale, cioè: tutto ciò che pensa, è così costituito come dice in me l'oracolo dell'autocoscienza. Ma la causa di questo risiede in ciò, che noi alle cose dobbiamo necessariamente attribuire a priori tutte le proprietà, che costituiscono le condizioni in cui soltanto le pensiamo. Ora, d'un essere pensante io non posso avere la minima rappresentazione per mezzo di una esperienza esterna, sibbene soltanto per mezzo dell'autocoscienza. Oggetti siffatti, adunque, non son altro che il trasferimento di questa mia coscienza ad altre cose, che soltanto così sono rappresentate come esseri pensanti. La proposizione: Io penso, qui per altro non viene assunta se non problematicamente: non in quanto essa può importare una percezione della mia esistenza (il cartesiano <i><span lang="la">cogito ergo sum</span></i>), ma per la sua semplice possibilità, per vedere quali proprietà da una proposizione così semplice possono derivare al soggetto (esista poi esso, o no).
</p>

<p>
Se, a fondamento della conoscenza razionale pura dell'essere pensante in generale, ci fosse più del <i><span lang="la">cogito</span></i>; se noi chiamassimo in aiuto le osservazioni sul giuoco dei nostri pensieri e sulle leggi naturali del soggetto pensante, che se ne possono desumere, allora ne verrebbe una psicologia empirica, che sarebbe una specie di fisiologia del senso interno, e probabilmente potrebbe servire a spiegare i fenomeni di esso, non mai per altro a manifestare proprietà, che (come quelle del semplice) non appartengono punto all'esperienza possibile, nè ad insegnarci apoditticamente dell'essere pensante in generale qualcosa che concernesse la sua natura; non sarebbe insomma una psicologia razionale.
</p>

<p>
Ora, poichè la proposizione «Io penso» (presa problematicamente) contiene la forma d'ogni giudizio dell'intelletto in generale, e, come lor veicolo, accompagna tutte le categorie, egli è chiaro, che i raziocinii, che vi si fondano, possono comprendere un uso meramente trascendentale dell'intelletto, uso che esclude ogni mescolanza d'esperienza, e del cui processo, giusta quanto abbiamo sopra dimostrato, non possiamo farci in precedenza nessun concetto utile. Noi lo seguiremo con occhio critico per tutti i predicamenti della psicologia pura<sup><a href="pagina_x_note_libro.xhtml#nota_186" id="nota_186_ritorno">nota 186</a></sup>; pure, per amor di brevità, faremo procedere il suo esame in una continuazione ininterrotta.
</p>

<p>
Anzi tutto, la seguente osservazione generale può fermare meglio la nostra attenzione su questa specie di raziocinio. Io non conosco un oggetto qual si sia semplicemente pensando, ma solo determinando un'intuizione data rispetto alla unità della coscienza, in cui ogni pensiero consiste. Sicchè io non conosco me stesso pel fatto che sono cosciente di me come pensante, ma se son cosciente dell'intuizione di me stesso rispetto alla funzione del pensiero. Tutti i modi dell'autocoscienza nel pensiero in sè non sono quindi concetti intellettuali di oggetti (categorie), ma mere funzioni logiche, che non danno a conoscere nessun oggetto, e però nè anche me stesso quale oggetto. L'oggetto non è la coscienza del Me determinante, ma soltanto quella del Me determinabile, ossia della mia intuizione interna (in quanto il molteplice di essa può essere unificato conformemente alla condizione generale dell'unità dell'appercezione nel pensiero).
</p>

<p>
1) ora in tutti i giudizi io son sempre il soggetto determinante di quella relazione, che costituisce il giudizio. Ma che Io, che penso, nel pensiero debba valer sempre come soggetto e come qualcosa, che non è considerato come annesso al pensiero semplicemente come un predicato, questa è una proposizione apodittica e anche identica; ma essa non significa che io, come oggetto, sia un essere sussistente per me stesso, o una sostanza. Quest'altra proposizione va molto più in là, e richiede quindi per di più dati, che nel pensiero non si trovano punto, più forse (in quanto considero il pensante semplicemente come tale) che io non ne troverò mai (nel pensiero).
</p>

<p>
2) Che l'Io dell'appercezione, quindi in ogni pensiero, sia un che di singolare, che non possa esser risoluto in una pluralità dei soggetti, e che designi perciò un soggetto logicamente semplice, è già nel concetto del pensiero, sicchè viene ad essere una proposizione analitica; ma essa non significa, che l'Io pensante sia una sostanza semplice; che sarebbe una proposizione sintetica. Il concetto della sostanza si riferisce sempre a intuizioni, che in me non possono essere altrimenti che sensibili, e però son al tutto fuori del campo dell'intelletto e del suo pensiero, che pure è il solo pensiero, del quale qui propriamente si parla, quando si dice che l'Io nel pensiero è semplice. Ci sarebbe anche da meravigliarsi se ciò che richiede del resto tanto apparato, per distinguere in ciò, che ci fornisce la intuizione, quel che vi è come sostanza, e sovratutto per vedere se questa sia semplice (come nelle parti della materia), qui mi fosse dato così direttamente nella più povera rappresentazione tra tutte, quasi come per una rivelazione.
</p>

<p>
3) La proposizione dell'identità di me stesso in tutto il molteplice di cui ho coscienza, è parimenti implicita negli stessi concetti, e però analitica; ma questa identità del soggetto, di cui, in tutte le sue rappresentazioni, posso aver coscienza, non concerne l'intuizione di esso, ond'egli m'è dato come oggetto, nè può quindi significare l'identità della persona, per cui s'intende la coscienza dell'identità della sua propria sostanza come essere pensante in ogni cangiamento del suo stato; per dimostrarla, non gioverebbe la semplice analisi della proposizione: «Io penso», ma sarebbero necessari vari giudizi sintetici, fondati sull'intuizione data.
</p>

<p>
4) Che io distingua la mia propria esistenza, come di un essere pensante, da altre cose fuor di me (a cui appartiene anche il mio corpo), è bene del pari una proposizione analitica; le altre cose infatti son tali in quanto le penso distinte da me. Ma, se questa coscienza di me stesso senza cose fuori di me, onde mi son date rappresentazioni, sia punto possibile, e quindi se io possa esistere semplicemente come essere pensante (senza esser uomo), con ciò io non lo so.
</p>

<p>
Con l'analisi, dunque, della coscienza di me stesso nel pensiero in generale rispetto alla coscienza di me stesso come oggetto, non si fa il minimo guadagno. La spiegazione logica del pensiero in generale è considerata a torto come una determinazione metafisica dell'oggetto.
</p>

<p>
Un grande scoglio, anzi il solo, contro tutta la nostra critica ci sarebbe, se si desse la possibilità di dimostrare a priori, che tutti gli esseri pensanti sono in sè sostanze semplici, e che come tali perciò (che è una conseguenza dello stesso principio) recano in sè inscindibilmente una personalità, e han coscienza della loro esistenza separata da ogni materia. Perchè, a questo modo, noi avremmo fatto un passo al di là del mondo sensibile, saremmo entrati nel campo dei noumeni; e allora nessuno ci potrebbe più negare il diritto di estenderci in esso più oltre, di fabbricarvi, e ciascuno secondo il favore della sua buona stella, prendervi stanza. La proposizione, infatti, «ogni essere pensante come tale è sostanza semplice», è una proposizione sintetica a priori, poichè, in primo luogo, sorpassa il concetto che è posto a base di essa, e al pensiero in generale aggiunge la maniera d'esistenza; e, in secondo luogo, a quel concetto unisce un predicato (della semplicità), che non può esser dato di certo in veruna esperienza. Così le proposizioni sintetiche a priori non sarebbero fattibili e ammissibili soltanto, come noi abbiamo affermato, rispetto ad oggetti di esperienza possibile, e come principii della possibilità della stessa esperienza, ma potrebbero riferirsi anche alle cose in generale, e in se stesse; conseguenza che darebbe e imporrebbe fine a tutta questa critica, e obbligherebbe a contentarsi dell'antico. Se non che il pericolo non è così grave, se si guarda la cosa più da vicino.
</p>

<p>
Nel procedimento della psicologia razionale regna un paralogismo, che è esposto nel raziocinio seguente:
</p>

<p>
Ciò che non può esser pensato altrimenti che come soggetto, non esiste altrimenti che come soggetto, e però è sostanza.
</p>

<p>
Ora un essere pensante, considerato semplicemente come tale, non può esser pensato altrimenti che come soggetto.
</p>

<p>
Dunque, esso esiste anche soltanto come tale, cioè come sostanza.
</p>

<p>
Nella maggiore si parla di un essere, che può esser pensato  in generale sotto ogni aspetto, e quindi anche come può esser dato nella intuizione. Ma nella minore si parla soltanto dello stesso essere, in quanto esso stesso si considera come soggetto soltanto relativamente al pensiero e all'unità della coscienza, non già a un tempo in rapporto alla intuizione, ond'esso vine dato al pensiero come oggetto. La conclusione, dunque, è dedotta <i><span lang="la">per sophisma figurae dictionis</span></i>, e però in forza d'un sillogismo fallace<sup><a href="pagina_x_note_libro.xhtml#nota_187" id="nota_187_ritorno">nota 187</a></sup>.
</p>

<p>
Che questa riduzione del celebre argomento a un paralogismo sia perfettamente esatta, si scorge chiaramente, se si vuol qui rivedere l'Osservazione generale alla rappresentazione sistematica dei principii, nonchè il capitolo dei noumeni, dov'è stato dimostrato che il concetto di una cosa, la quale per se stessa può esistere come soggetto ma non come semplice predicato, non importa punto una realtà oggettiva; che cioè non è dato sapere, se gli possa convenire dove che sia un oggetto, poichè non si scorge la possibilità d'un tal modo di esistere; e, insomma, che esso non ci dà nulla a conoscere. Se, dunque, sotto il nome di sostanza esso deve indicare un oggetto che può essere dato; se esso deve diventare una conoscenza; allora occorre che gli stia a base una intuizione permanente, quale condizione imprescindibile della realtà oggettiva d'un concetto, ossia ciò, in cui solo l'oggetto è dato. Ora noi non abbiamo nell'intuizione interna proprio nulla di permanente, giacchè l'Io non è se non la coscienza del mio pensiero; e però, se noi vogliamo starcene semplicemente al pensiero, ci manca anche la condizione necessaria per applicare al Me, come essere pensante, il concetto di sostanza, ossia di soggetto per sè sussistente; e la semplicità annessavi della sostanza, vien meno del tutto con la realtà oggettiva di questo concetto e si riduce a una semplice unità qualitativa logica dell'autocoscienza nel pensiero, sia per altro, il soggetto composto o no.
</p>

<h6 id="cap_0004_0001_0001_0001_0003_0002">CONFUTAZIONE DELL'ARGOMENTO DI MENDELSSOHN<sup><a href="pagina_x_note_libro.xhtml#nota_188" id="nota_188_ritorno">nota 188</a></sup> DELLA PERMANENZA DELL'ANIMA</h6>

<p class="testo_distanziato">
Questo acuto filosofo notò subito nel comune argomento per cui si vuol dimostrare che l'anima (ammesso che sia un essere semplice) non può cessar di essere per decomposizione, un'insufficienza rispetto allo scopo di assicurarne sopravvivenza necessaria, poichè si potrebbe anche ammettere una cessazione della sua esistenza per estinzione. Nel suo <i>Fedone</i>, dunque, tentò di rimuover questa debolezza, che ne sarebbe un vero annientamento, confidando di dimostrare che un essere semplice non possa assolutamente cessar di essere perchè, ― non potendo esso venire sminuito e a poco a poco, quindi, perder qualche cosa della sua esistenza, e così pian piano esser ridotto in nulla (poichè esso non ha in sè parti, e quindi nè anche molteplicità) ― tra l'istante, in cui è, e quello, in cui non è più, non ci dovrebbe assolutamente essere alcun tempo, che è impossibile. ― Se non che, egli non badò che, se anche accordiamo all'anima questa natura semplice, onde non contenga una molteplicità di elementi gli uni fuori degli altri, e quindi una quantità estensiva, tuttavia non le si può negare, come a nessun altro esistente, una quantità intensiva, cioè un grado di realtà rispetto a tutte le sue facoltà, anzi, in generale, a tutto ciò che ne costituisce l'esistenza; grado che può diminuire per infiniti gradi sempre più piccoli, e così la presunta sostanza (la cosa, la cui permanenza già non sta salda per altri riguardi), benchè non per decomposizione, pure per graduale diminuzione (<i><span lang="la">remissio</span></i>) delle sue forze (quindi per illanguidimento<sup><a href="pagina_x_note_libro.xhtml#nota_189" id="nota_189_ritorno">nota 189</a></sup>, se mi è lecito servirmi di questa espressione) può essere annullata. Anche la coscienza infatti, ha sempre un grado, che può sempre più scemare<sup><a href="pagina_x_note_libro.xhtml#nota_190" id="nota_190_ritorno">nota 190</a></sup>, e però anche la facoltà d'esser coscienti di sè, e tutte le altre facoltà. ― Sicchè la permanenza dell'anima, come semplice oggetto del senso interno, resta indimostrata, anzi indimostrabile, benchè la sua permanenza nella vita, in cui l'essere pensante (come uomo) è insieme un oggetto dei sensi esterni, per me è chiara; dove per altro non c'è tutto quello che occorre al psicologo razionale, che imprende a dimostrare l'assoluta sopravvivenza di essa sulla base di semplici concetti<sup><a href="pagina_x_note_libro.xhtml#nota_191" id="nota_191_ritorno">nota 191</a></sup>.
</p>

<p>
Se ora noi prendiamo le suddette nostre proposizioni (come esse del resto devon essere prese, in quanto valide per tutti gli esseri pensanti, nella psicologia razionale come sistema) in una connessione sintetica, e, movendo dalla categoria della relazione con la proposizione: «tutti gli esseri pensanti come tali sono sostanze», retrocediamo quindi per tutta la serie delle categorie, finchè il circolo si chiuda, noi c'imbattiamo alla fine nella esistenza di questi esseri; della quale essi, in questo sistema, non solo sono coscienti indipendentemente dalle cose esterne, ma anche possono determinarla per sè (rispetto alla permanenza, che rientra necessariamente nel carattere della sostanza). Donde per altro segue che l'idealismo in questo sistema razionalista è inevitabile, per lo meno quello problematico; e se l'esistenza delle cose esterne non è punto richiesta per la determinazione della nostra propria nel tempo, essa non è ammessa se non affatto gratuitamente, senza che se ne possa dar mai una prova.
</p>

<p>
Se, per contro, noi seguiamo il procedimento analitico, togliendo a fondamento l'«Io penso» come una proposizione data, che implica già in sè una esistenza, e quindi la modalità, e l'analizziamo per conoscere il suo contenuto, se e come questo Io determini così la sua esistenza nel tempo o nello spazio; allora le proposizioni della psicologia razionale non cominceranno dal concetto di un essere pensante in generale, ma di una realtà; e dal modo, in cui questa è pensata, dopo aver astratto tutto ciò che v'è di empirico, s'inferirà ciò che s'appartiene a un essere pensante in generale, come mostra la seguente tavola:
</p>

<table>
	<thead>
		<tr>
			<th>
				1.
      </th>
		</tr>
	</thead>
	<tbody>
		<tr>
			<td>
				Io penso.
			</td>
		</tr>
	</tbody>
</table>

<table>
	<thead>
		<tr>
			<th>
				2.
			</th>
			<th>
				3.
			</th>
		</tr>
	</thead>
	<tbody>
		<tr>
			<td>
				come soggetto,
			</td>
			<td>
				come soggetto semplice,
			</td>
		</tr>
	</tbody>
</table>

<table>
	<thead>
		<tr>
			<th>
				4.
      </th>
		</tr>
	</thead>
	<tbody>
		<tr>
			<td>
				come soggetto identico, in ogni stato del mio pensiero.
			</td>
		</tr>
	</tbody>
</table>

<p class="testo_distanziato">
Ora, poichè qui nella seconda proposizione non è determinato se io possa esistere ed essere pensato soltanto come soggetto e non anche come predicato d'altro, il concetto di soggetto qui è preso solo logicamente, e resta indeterminato se con esso si debba intendere o no una sostanza. Ma nella terza proposizione l'unità assoluta dell'appercezione, l'Io semplice, diviene per sè importante nella rappresentazione a cui si riferisce ogni unione o separazione che costituisce il pensiero, sebbene io non abbia ancora stabilito nulla circa la costituzione o sussistenza del soggetto. L'appercezione è qualcosa di reale, e l'unità di essa c'è già nella sua possibilità. Ora, nello spazio non c'è reale, che sia semplice; perchè i punti (che costituiscono l'unico semplice dello spazio) sono soltanto limiti, ma non sono per se stessi qualcosa che serve a costituire in parte lo spazio. Ne viene, dunque, l'impossibilità di spiegare la costituzione del Me come soggetto pensante con i principii del materialismo. Ma, poichè la mia esistenza, nella prima proposizione, è considerata come data ― non volendo essa dire: ogni essere pensante esiste (che varrebbe ad affermare la necessità assoluta, e però troppo di essi), ma soltanto: io esisto pensando ― questa proposizione è empirica, e contiene la determinabilità della mia esistenza solo rispetto alle mie rappresentazioni nel tempo. Ma poichè d'altra parte, io ho bisogno anzi tutto di qualcosa di permanente, e niente di simile, finchè io mi penso, mi vien dato nell'intuizione interna, così, per questa semplice autocoscienza, non è assolutamente possibile determinare il modo in cui io esisto, se come sostanza o come accidente. Se, dunque, il materialismo è inetto a una spiegazione della mia esistenza, altrettanto insufficiente è lo spiritualismo; e la conclusione è, che in qualunque modo noi non possiamo conoscere della natura della nostra anima nulla che riguardi la possibilità della sua esistenza separata in generale.
</p>

<p>
E già come doveva esser possibile che per l'unità della coscienza, che a sua volta ci è nota solo perchè non possiamo far a meno di servircene per la possibilità della esperienza, oltrepassassimo l'esperienza (la nostra esistenza in questa vita), anzi estendessimo la nostra conoscenza alla natura di ogni essere pensante in generale mediante la proposizione empirica, ma rispetto a ogni sorta d'intuizione, indeterminata: «Io penso»?
</p>

<p>
Non c'è dunque una psicologia razionale come dottrina, che procuri un'aggiunta alla nostra conoscenza di noi stessi, ma solo come disciplina, che pone in questo campo alla ragione speculativa limiti insormontabili, da una parte perchè non si getti in grembo al materialismo senz'anima, e non si smarrisca, dall'altra vagando in uno spiritualismo senza fondamento, per noi, nella vita; ma ci ammonisce altresì di considerare questo ricusarsi della ragione a dare una risposta soddisfacente alle questioni curiose, che vanno al di là di questa vita, come un cenno di lei, di rivolgere la nostra conoscenza di noi stessi, dalla esuberante ma infruttuosa speculazione, al fecondo uso pratico; che, sebbene indirizzato sempre solo agli oggetti della esperienza, attinge tuttavia al più alto i suoi principii e determina la condotta, come se il nostro destino si estendesse infinitamente di là dalla nostra esperienza, e però da questa vita.
</p>

<p>
Da tutto ciò si vede, che un semplice equivoco dà origine alla psicologia razionale. L'unità della coscienza, che è a fondamento delle categorie, vien qui presa per intuizione del soggetto preso come oggetto, e vi si applica la categoria di sostanza. Ma essa non è se non l'unità nel pensiero, per il cui solo mezzo non è dato nessun oggetto, e a cui perciò non si applica la categoria di sostanza, come quella che suppone sempre un'intuizione data; e però questo soggetto non può assolutamente esser conosciuto. Il soggetto delle categorie non può dunque per il fatto, che ei le pensa, conseguire un concetto di se stesso come oggetto delle categorie; perchè per pensarle, deve porre a fondamento la sua autocoscienza pura, che pur doveva essere spiegata. Parimenti il soggetto, in cui la rappresentazione del tempo ha il suo fondamento originario, non può per mezzo di essa determinare la sua propria esistenza nel tempo; e se questo non è possibile, nè anche può aver luogo a quello, come determinazione di se stesso (come essere pensante in generale) mediante categorie<sup><a href="pagina_x_note_libro.xhtml#nota_192" id="nota_192_ritorno">nota 192</a></sup>.
</p>

<p class="testo_centrato_lontano">
* * *
</p>

<p class="testo_distanziato">
Così una conoscenza cercata al di là dei limiti della esperienza possibile e pure spettante all'interesse più alto dell'umanità, fin che la si esige dalla filosofia speculativa, finisce in una speranza illusoria; dove tuttavia il rigore della critica, dimostrando questa l'impossibilità di stabilire dommaticamente d'un oggetto di esperienza qualcosa al di là dei confini stessi dell'esperienza, rende alla ragione, per questo suo stesso interesse, un servizio non privo d'importanza, ponendola intanto al sicuro contro tutte le possibili affermazioni del contrario: ciò che non può avvenire se non quando o si dimostra questa proposizione apoditticamente, o, se non vien fatto ciò, s'indagano le fonti di questa impotenza; le quali, se stanno nei limiti necessari della nostra ragione, allora devono assoggettare ogni avversario a quella stessa legge di rinunzia a tutte le pretese di un'affermazione dommatica.
</p>

<p>
Nondimeno del diritto, anzi della necessità di ammettere, giusta i principii dell'uso pratico della ragione unito con lo speculativo, una vita futura, niente va pertanto perduto; giacchè il semplice argomento speculativo non ha mai potuto avere un influsso sulla comune ragione umana. Esso è posto sopra la cima di un cappello, si che la stessa scuola non può tanto a lungo mantenervelo se non lo fa girare in tondo su se stesso, incessantemente, come una trottola; e ai suoi propri occhi non offre un saldo fondamento, su cui qualcosa si possa edificare. Gli argomenti, che sono utili al mondo, restano qui tutti col loro immutabile valore, e da questa eliminazione di quelle pretese dommatiche guadagnan piuttosto in chiarezza e in forza non artificiale di convinzione, ponendo la ragione nel suo proprio campo, ossia nell'ordine dei fini, che è pure insieme un ordine della natura; la quale ragione allora, per altro, come facoltà pratica in se stessa, senz'esser limitata alle condizioni dell'ultimo ordine, è insieme autorizzata ad estendere il primo, e con esso la nostra propria esistenza al di là dei limiti della esistenza e della vita. A giudicare per analogia con la natura degli esseri viventi in questo mondo, nei quali la ragione deve necessariamente ammettere come principio, che non c'è nessun organo, nessuna facoltà, nessuna tendenza, e insomma niente di non necessario, o inadeguato all'uso, quindi non conforme a un fine, ma tutto è proporzionato esattamente alla sua destinazione nella vita, l'uomo, che pure è quello solo che può contenere in sè l'ultimo scopo finale di tutto questo, dovrebbe essere l'unica creatura, che ne sia eccettuata. Infatti le sue naturali disposizioni, non semplicemente per i talenti e impulsi a farne uso, ma principalmente per la legge morale, vanno in lui così alto al di sopra di tutte le utilità e del vantaggio, che egli in questa vita può ricavarne, che questa stessa gl'insegna, anzi, a stimar sopra tutto la semplice coscienza della rettitudine dell'intenzione, a costo di tutti i beni e dello stesso fantasma della fama: ed ei si sente interiormente chiamato a rendersi con la sua condotta in questo mondo e colla rinunzia a tanti vantaggi, degno cittadino d'un mondo migliore, che egli ha nell'idea. Questo argomento potente e sempre mai irrefutabile, cui s'aggiunge la conoscenza incessantemente crescente della finalità inerente a tutto ciò che vediamo innanzi a noi, e la vista della immensità della creazione, e però anche la coscienza di una certa illimitatezza nella estensione possibile delle nostre conoscenze, insieme con uno stimolo corrispondente, resta pur sempre, quand'anche noi dovessimo rinunziare a scoprire con la conoscenza semplicemente teoretica di noi stessi la continuazione necessaria della nostra esistenza.
</p>

<h6 id="cap_0004_0001_0001_0001_0003_0003">CONCLUSIONE DELLA SOLUZIONE DEL PARALOGISMO PSICOLOGICO</h6>

<p class="testo_distanziato">

</p>






















































<h6 id="cap_0004_0001_0001_0001_0003_0004">OSSERVAZIONE GENERALE INTORNO AL PASSAGGIO DALLA PSICOLOGIA RAZIONALE ALLA COSMOLOGIA</h6>

</body>
</html>

