<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="it" lang="it">
<head>
	<title>Critica della ragion pura di Immanuel Kant</title>
    <link href="../Styles/Style0001.css" rel="stylesheet" type="text/css"/>
</head>
<body>


<h6 id="cap_0004_0001_0001_0001_0003_0003">CAPITOLO III</h6>
<p class="capitolo">
L'ideale della ragion pura.
</p>

<p class="sezione" id="cap_0004_0001_0001_0001_0003_0003_sez_I">
SEZIONE PRIMA
</p>
<p class="testo_centrato testo_maiuscoletto">
Dell'ideale in generale.
</p>

<p class="testo_distanziato">
Abbiamo visto sopra, che mediante i concetti puri dell'intelletto, senza tutte le condizioni della sensibilità non è possibile rappresentarsi gli oggetti, perchè mancano le condizioni della loro realtà oggettiva, e non c'è se non la semplice forma del pensiero. Tuttavia, essi possono essere rappresentati <i>in concreto</i> se si applicano ai fenomeni; perchè in essi hanno propriamente la materia pel concetto sperimentale, che non è se non concetto intellettuale <i>in concreto</i>. Ma le idee sono dalla realtà oggettiva ancor più remote che non le categorie; giacchè non è dato trovare un fenomeno, in cui esse si possano rappresentare <i>in concreto</i>. Contengono esse una certa completezza, a cui nessuna possibile conoscenza empirica perviene, e la ragione vi ha soltanto una unità sistematica nel senso, alla quale ella cerca di avvicinare l'unità empirica possibile, senza mai raggiungerla perfettamente.
</p>

<p>
Ma, anche più dell'idea, pare che sia lontano dalla realtà oggettiva quello, che io dico ideale, e per cui intendo l'idea non semplicemente <i>in concreto</i>, ma <i>in individuo</i>, cioè come una cosa particolare, determinabile o a dirittura determinata soltanto mediante l'idea. 
</p>

<p>
L'umanità in tutta la sua perfezione non comprende soltanto l'estensione di tutte le proprietà essenziali appartenenti a questa natura, che costituiscono il nostro concetto di essa, fino alla perfetta congruenza col suo scopo, che sarebbe la nostra idea della perfetta umanità, ma anche tutto ciò che, al di là di questo concetto, appartiene alla completa determinazione dell'idea; perchè di tutti i predicati opposti soltanto uno può convenire all'idea dell'uomo più perfetto. Ciò che per noi è un'ideale, era per Platone una idea dell'intelletto divino
<sup><a href="pagina_x_note_libro.xhtml#nota_35_II" id="nota_35_II_ritorno">nota 35</a></sup>, un oggetto particolare nell'intuizione pura di esso, il più perfetto di ogni specie di essere possibile e l'esemplare (<span xml:lang="de"><i>Urgrund</i></span>) di tutte le copie del fenomeno.
</p>

<p>
Ma senza salir così alto, noi dobbiamo riconoscere, che l'umana ragione non possiede soltanto idee, ma anche ideali, che non hanno bensì, come gli ideali platonici, una potenza creativa, ma ne hanno tuttavia una pratica (come principii regolativi) e sono a base della possibilità della perfezione di certe azioni. I concetti morali non sono interamente concetti puri della ragione, perchè in fondo ad essi c'è qualcosa di empirico (piacere o dispiacere). Pure rispetto al principio, per cui la ragione pone dei limiti alla libertà, in sè sciolta da ogni legge (quindi se si bada semplicemente alla loro forma) essi possono bene servire come esempi di concetti puri della ragione. La virtù e con essa la sapienza umana, in tutta la loro purezza, sono idee. Ma il sapiente (dello stoico) è un ideale, cioè un uomo, che esiste solo nel pensiero, ma corrisponde pienamente all'idea della sapienza. Come l'idea dà la regola, così l'ideale, in tal caso, serve di modello alla perfetta determinazione della copia; e noi non abbiamo altro criterio per giudicare le nostre azioni che la condotta di questo uomo divino in noi, col quale noi possiamo paragonarci, giudicarci e così migliorarci, quantunque non ci sia mai possibile raggiungerlo. Questi ideali, sebbene non si possa loro attribuire realtà oggettiva (esistenza), non sono perciò da considerare per chimere, anzi offrono un criterio alla ragione, che ha bisogno del concetto di quel che nel suo genere è perfetto, per apprezzare alla sua stregua e misurare il grado e il difetto dell'imperfetto. Ma l'ideale voluto realizzare in un esempio, cioè nel fenomeno, come presso a poco il saggio di un romanzo, è impraticabile, e oltracciò ha in sè un che di assurdo e di poco edificante, in quanto i limiti naturali, che derogano continuamente alla perfezione della idea, rendono in tale tentativo impossibile ogni illusione, e però perfin sospetto il bene che è nell'idea, e simile a una semplice finzione.
</p>

<p>
Così è dell'ideale della ragione, che deve sempre esser fondato su concetti determinati e servire di regola e di modello, sia per attenervisi sia per giudicare. Ben altrimenti è delle creature dell'immaginazione, su cui nessuno può spiegarsi e dare un concetto intelligibile, quasi monogrammi, che non sono se non tratti staccati, quantunque non determinati secondo nessuna pretesa regola, i quali costituiscono più un disegno ondeggiante in mezzo ad esperienze diverse anzi che un'immagine determinata, di quelli che pittori e fisionomisti pretendono di avere nella loro testa, e che devono essere un fantasma incomunicabile dei loro prodotti o magari de' loro giudizi. Essi possono, benchè impropriamente, dirsi ideali del senso, poichè devono essere il modello irraggiungibile delle possibili intuizioni empiriche, e pure non offrono nessuna regola suscettibile di spiegazione e di esame.
</p>

<p>
Lo scopo della ragione col suo ideale è, al contrario, la perfetta determinazione secondo regole a priori; quindi essa pensa un oggetto, che dev'essere completamente determinabile secondo principii, quantunque manchino a ciò le condizioni sufficienti nell'esperienza e il concetto stesso perciò sia trascendente.
</p>
<p class="sezione" id="cap_0004_0001_0001_0001_0003_0003_sez_II">
SEZIONE SECONDA
</p>
<p class="testo_centrato testo_maiuscoletto">
Dell'ideale trascendentale.
</p>

<p class="testo_centrato">
(<span xml:lang="la"><i>Prototypon trascendentale</i></span>)
</p>

<p class="testo_distanziato">
Ogni concetto, rispetto a ciò che non è contenuto in esso, è indeterminato, e sottostà al principio della determinabilità: che solo uno di ogni due predicati opposti contraddittorii gli può convenire; il quale principio si fonda sul principio di contraddizione, e quindi è un semplice principio logico, che astrae da ogni contenuto della conoscenza, e non bada se non alla forma logica di essa.
</p>

<p>
Ma ogni cosa, per la sua possibilità sottostà ancora al principio della determinazione completa, in forza del quale di tutti i possibili predicati delle cose, in quanto essi sono paragonati coi loro opposti, gliene dee convenire uno. E questo non riposa soltanto sul principio di contraddizione; perchè riguarda, oltre il rapporto di due predicati contrari, ciascuna cosa in rapporto alla possibilità tutta, come il complesso di tutti i predicati delle cose in generale, e, supponendo questa come condizione a priori, si rappresenta ogni cosa, come se essa ricavasse la sua propria possibilità dalla parte che essa in quella possibilità intera
<sup><a href="pagina_x_note_libro.xhtml#nota_36_II" id="nota_36_II_ritorno">nota 36</a></sup>. Il principio della determinazione completa concerne, dunque, il contenuto, e non soltanto la forma logica. È il principio della  sintesi di tutti i predicati, che devono fare il concetto completo di una cosa, e non soltanto la rappresentazione analitica mediante uno dei due predicati opposti; e contiene un presupposto trascendentale, quello cioè della materia per ogni possibilità, la quale deve a priori contenere i dati per la possibilità particolare di ciascuna cosa. 
</p>

<p>
La proposizione: ogni esistente è completamente determinato, significa non soltanto, che di ogni paio di predicati dati, opposti tra loro, ma anche di tutti i predicati possibili gliene spetta sempre uno: per questa proposizione non sono solo paragonati tra loro logicamente certi predicati, ma anche trascendentalmente si paragona la cosa stessa con l'insieme di tutti i possibili predicati. Essa vuol dire questo: per conoscere una cosa completamente, si deve conoscere tutto il possibile, e per mezzo di questo determinarla, o positivamente o negativamente. La determinazione completa è conseguentemente un concetto, che noi non possiamo rappresentare mai <i>in concreto</i> nella sua totalità, e si fonda perciò sopra una idea, ha sua sede unicamente nella ragione, la quale prescrive all'intelletto la regola del suo uso completo.
</p>

<p>
Ora, benchè questa idea dell'insieme di ogni possibilità, in quanto esso, come condizione, è a base della determinazione completa di ogni cosa, rispetto ai predicati che possono costituirlo, sia ancora essa stessa indeterminata, e noi per essa non pensiamo altro che un insieme di tutti i predicati possibili in generale, tuttavia in una ricerca ulteriore troviamo che questa idea, come concetto originario, esclude una quantità di predicati, che sono già dati come ricavati da altri, o che non possono stare l'uno accanto all'altro, e che esso si depura fino a un concetto perfettamente determinato a priori, e diviene così il concetto di un oggetto singolo, il quale è determinato completamente mediante la semplice idea, e deve quindi esser detto ideale della ragion pura.
</p>

<p>
Se noi esaminiamo tutti i predicati possibili, non pure logicamente, ma trascendentalmente, cioè pel loro contenuto, troviamo che per alcuni di essi è rappresentato un essere, per altri un semplice non-essere. la negazione logica, indicata unicamente per la particella «non», si riferisce propriamente non ad un concetto, ma soltanto alla relazione di esso con un altro concetto nel giudizio; e però è ben lungi dal valere a designare un concetto rispetto al suo contenuto. L'espressione «non-mortale» non può punto dare a conoscere, che un semplice non essere è per essa rappresentato nell'oggetto, anzi lascia intatto ogni contenuto. Una negazione trascendentale, invece, significa il non-essere in se stesso, al quale si contrappone l'affermazione trascendentale, che è un qualcosa, il cui concetto esprime già in se stesso un essere, e quindi è detto realtà (cosa)<sup><a href="pagina_x_note_libro.xhtml#nota_37_II" id="nota_37_II_ritorno">nota 37</a></sup>, perchè solo per essa, e per quanto essa si estende, gli oggetti sono qualcosa (cose), laddove l'opposta negazione significa un semplice difetto, e dove sia pensata essa sola, non è rappresentato altro che la soppressione di ogni cosa.
</p>

<p>
Ora, nessuno può concepire determinatamente una negazione, senza che egli abbia posto a fondamento l'opposta affermazione. Il cieco nato non si può fare la menoma idea del buio, poichè non ha nessuna idea della luce; nè il selvaggio della miseria, poichè non conosce il benestare<sup><a href="pagina_x_note_libro.xhtml#nota_38_II" id="nota_38_II_ritorno">nota 38</a></sup>. L'ignorante non ha nessun concetto della propria ignoranza, perchè non ne ha uno della scienza, e così via. Tutti i concetti delle negazioni sono dunque anch'essi derivati, e le realtà contengono i dati e per così dire la materia o il contenuto trascendentale per la possibilità e determinazione perfetta delle cose tutte.
</p>

<p>
Se, dunque, a base della determinazione completa è posto nella nostra ragione un sostrato trascendentale, che contiene quasi tutta la provvista della materia, e però tutti i possibili predicati delle cose, questo sostrato non è altro che l'idea di un tutto della realtà (<span xml:lang="la"><i>omnitudo reaitatis</i></span>). Tutte le vere negazioni allora altro non sono che i limiti, come non si potrebbero dire se non ci fosse a fondamento l'illimitato (il tutto).
</p>

<p>
Ma, anche per questo completo possesso (<span xml:lang="de"><i>Allbesitz</i></span>) della realtà, il concetto di cosa in sè è rappresentato come completamente determinato, e il concetto di un <span lang="la"><i>ens realissimum</i></span> è il concetto di un essere particolare, poichè nella sua determinazione deve trovarsi uno di tutti i possibili predicati opposti, quello cioè che appartiene assolutamente all'essere. C'è dunque un Ideale trascendentale, che sta a fondamento della determinazione completa, che c'è necessariamente in tutto ciò che esiste, e costituisce la condizione materiale suprema e perfetta della sua possibilità, a cui dev'esser ricondotto ogni pensiero degli oggetti in generale rispetto al loro contenuto. Ma esso è anche l'ideale unico e proprio, di cui la ragione umana sia capace, poichè solo in quest'unico caso un concetto in sè universale di una cosa è determinato mediante se stesso e conosciuto come la rappresentazione di un individuo.
</p>

<p>
La determinazione logica di un concetto mediante la ragione si fonda su un sillogismo disgiuntivo, in cui la maggiore contiene una divisione logica (divisione della sfera di un concetto generale), la minore limita cotesta sfera a una parte, e la conclusione determina il concetto mediante questa parte. Il concetto generale d'una realtà in genere non può esser diviso a priori, perchè senza esperienza non si conosce nessuna specie determinata di realtà, che sia compresa sotto quel genere. Pertanto la maggiore trascendentale della determinazione completa di tutte le cose non è altro che la rappresentazione dell'insieme della realtà: non pure un concetto, che comprende sotto di sè tutti i predicati pel loro contenuto trascendentale, ma il concetto che li comprende in sè; e la completa determinazione di ciascuna cosa si fonda sulla limitazione di questo tutto della realtà, poichè alcunchè di essa è attribuita alla cosa, ma il resto ne è escluso: ciò che si riconosce con l'<i>o-o</i> della maggiore disgiuntiva e con la determinazione dell'oggetto mediante uno dei membri della divisione della minore. Perciò l'uso della ragione, onde ella pone l'ideale trascendentale a fondamento della sua determinazione di tutte le cose possibili, è analogo a quello, secondo cui essa si comporta nei sillogismi disgiuntivi; che fu il principio da me qui sopra messo a fondamento della divisione sistematica di tutte le idee trascendentali, per cui esse sono prodotte parallelamente e corrispondentemente alle tre specie di sillogismi.
</p>

<p>
S'intende da sè, che la ragione per questo scopo, che è solo di rappresentarsi la necessaria determinazione completa delle cose, non presuppone l'esistenza di un tale essere, che sia conforme all'ideale, ma solo l'idea di esso per ricavare dalla totalità incondizionata della determinazione completa quella determinata, cioè la totalità del limitato. L'ideale quindi è il modello (<span xml:lang="la"><i>prototypon</i></span>) di tutte le cose, che tutte insieme, come copie difettose (<span lang="la"><i>ectypa</i></span>), ne prendono la materia per la loro possibilità, e pure accostandovisi più o meno, tuttavia restano infinitamente lontano dal raggiungerlo.
</p>

<p>
Così infatti tutta la possibilità delle cose (della sintesi del molteplice rispetto al suo contenuto) vien considerata come derivata, e come originaria soltanto quella di ciò che racchiude in sè tutta la realtà. Giacchè tutte le negazioni (che pure sono i soli predicati, per cui ogni altro essere si può distinguere dall'essere realissimo) sono semplici limitazioni di una maggiore e in fine della suprema realtà, e quindi presuppongono questa e pel contenuto non sono se non derivate da essa. Tutta la molteplicità delle cose non è altro se non appunto altrettanti modi di limitare il concetto della realtà suprema, che ne è il sostrato comune, a quella guisa che tutte le figure non sono possibili se non come diversi modi di limitare lo spazio infinito. L'oggetto quindi del loro ideale, che non è se non nella ragione, si dice anche Essere originario (<span xml:lang="la"><i>ens originarium</i></span>); in quanto non ha nessun essere sopra di sè. Essere supremo (<span lang="la"><i>ens summum</i></span>); e in quanto ogni essere, come condizionato, sta sotto di esso, Essere degli esseri (<span lang="la"><i>ens entium</i></span>). Ma tutto questo non importa l'oggettiva relazione di un oggetto reale con le altre cose, sibbene quella dell'idea con concetti, e ci lascia in una perfetta ignoranza circa l'esistenza di un essere di così eccezionale preminenza.
</p>

<p>
Poichè non si può dire nè anche che un essere originario consti di molti esseri derivati, in quanto ciascuno di questi presuppone quello, e quindi non può costituirlo, così l'ideale dell'Essere originario si dovrà concepire anche come semplice.
</p>

<p>
La derivazione quindi di ogni altra possibilità da questo Essere originario nè anche potrà essere considerata, per parlare esattamente, come una limitazione della sua suprema realtà e quasi una divisione della medesima; perchè allora l'Essere originario verrebbe ad esser considerato come un semplice aggregato di esseri derivati: ciò che, secondo quel che precede, è impossibile, sebbene noi abbiamo da principio in un primo rozzo adombramento rappresentato la cosa così. La realtà suprema sarebbe piuttosto il fondamento della possibilità di tutte le cose come principio e non come insieme, e la molteplicità di queste proverrebbe non dalla limitazione dell'Essere originario stesso, bensì dal suo completo sviluppo<sup><a href="pagina_x_note_libro.xhtml#nota_39_II" id="nota_39_II_ritorno">nota 39</a></sup>, di cui anche la nostra sensibilità tutta quanta, insieme con tutta la realtà del fenomeno, farebbe parte: sensibilità, che non potrebbe appartenere come un ingrediente all'idea dell'Essere supremo.
</p>

<p>
Ora, se noi ci facciamo più da presso a questa nostra idea, facendone una ipostasi, potremmo determinare l'Essere originario mediante il semplice concetto di realtà suprema come un essere unico, semplice, onnipotente, eterno, ecc., in una parola, nella incondizionata perfezione per mezzo di tutti i predicati. Il concetto di un tale essere è il concetto di Dio, inteso in senso trascendentale, come io ho anche accennato sopra.
</p>

<p>
Ma, intanto, questo uso dell'idea trascendentale sorpasserebbe i limiti della sua determinazione e ammissibilità. Perchè la ragione la pone sì a fondamento della completa determinazione delle cose in generale, ma soltanto come il concetto di tutta la realtà, senza pretendere che tutta questa realtà sia data oggettivamente e costituisca essa stessa una cosa. Quest'ultima è una semplice finzione, onde noi raccogliamo e realizziamo il molteplice della nostra idea in un ideale, come in un essere a sè, a cui nulla ci autorizza: anzi niente ci autorizza punto ad ammettere a dirittura la possibilità di una tale ipotesi: come anche tutte le conseguenze, che discendono da un tale ideale, non appartengono alla determinazione perfetta delle cose in generale, in quanto soltanto l'idea è necessaria a tal uso, e non hanno su ciò il minimo influsso.
</p>

<p>
Non basta descrivere il processo della nostra ragione e la sua dialettica; si deve anche tentare di scoprirne le fonti, per poter spiegare questa apparenza stessa come un fenomeno dell'intelletto; perchè l'ideale, di cui parliamo, è fondato su un'idea naturale e non meramente arbitraria. Quindi io domando: in che modo la ragione giunge a considerare ogni possibilità delle cose come derivante da una sola, che ne è a base, ossia dalla possibilità della realtà suprema, e a supporre quindi questa realtà come contenuta in uno speciale Essere originario?
</p>

<p>
La risposta vien da sè dalle trattazioni dell'Analitica trascendentale. La possibilità degli oggetti dei sensi è un rapporto tra essi e il nostro pensiero, in cui qualcosa (la forma empirica) può essere pensato a priori, ma quello che costituisce la materia, la realtà del fenomeno (ciò che corrisponde alla sensazione), dev'esser dato; senza di che esso non potrebbe essere nè anche pensato, nè quindi potrebbe esser rappresentata la sua possibilità. Ora, un oggetto dei sensi non può essere completamente determinato se non quando si paragoni con tutti i predicati del fenomeno e per essi rappresentato, affermativamente o negativamente. Ma, poichè deve esser dato quello che costituisce la cosa stessa (nel fenomeno), cioè il reale, senza di cui essa non potrebbe essere nè anche pensata; e poichè d'altra parte ciò, in cui è dato il reale di tutti i fenomeni, è l'unica esperienza totale<sup><a href="pagina_x_note_libro.xhtml#nota_40_II" id="nota_40_II_ritorno">nota 40</a></sup>: così la materia per la possibilità di tutti gli oggetti dei sensi dev'essere presupposta come data in un insieme, dalla cui limitazione dipenderà ogni possibilità di oggetti empirici, la loro differenza reciproca e la loro completa determinazione. Ora, nel fatto, non ci possono esser dati  altri oggetti che quelli dei sensi, nè altrove che nel contesto di una esperienza possibile; e però niente per noi è un oggetto, se esso non presuppone l'insieme di tutta la realtà empirica come condizione della sua possibilità. E per una illusione naturale noi consideriamo questo come un principio, che debba valere di tutte le cose in generale, laddove propriamente vale soltanto di quelle, che son date quali oggetti de' nostri sensi. Conseguentemente quello che è il principio empirico dei nostri concetti della possibilità delle cose in quanto fenomeni, per omissione di questa limitazione, lo considereremo come un principio trascendentale della possibilità delle cose in generale.
</p>

<p>
Ma che noi poscia ipostatizziamo questa idea dell'insieme di ogni realtà nasce da qui: che l'unità distributiva dell'uso sperimentale dell'intelletto, noi la mutiamo dialetticamente nell'unità collettiva d'un tutto sperimentale; e in questo tutto del fenomeno pensiamo una cosa particolare che contiene in sè ogni realtà empirica, e che pertanto, mediante la già notata surrezione trascendentale, viene scambiata col concetto di una cosa che sta in cima alla possibilità di tutte le cose, per la cui determinazione completa fornisce le condizioni reali<sup><a href="pagina_x_note_libro.xhtml#nota_41_II" id="nota_41_II_ritorno">nota 41</a></sup>.
</p>

<p class="sezione" id="cap_0004_0001_0001_0001_0003_0003_sez_III">
SEZIONE TERZA
</p>
<p class="testo_centrato testo_maiuscoletto">
Degli argomenti della ragion speculativa per dimostrare l'esistenza di un essere supremo.
</p>

<p class="testo_distanziato">
Malgrado questo urgente bisogno della ragione, di presupporre qualcosa, che possa esser fondamento all'intelletto per la determinazione completa de' suoi concetti, essa s'avvede tuttavia troppo facilmente di quel che d'ideale e meramente fittizio c'è in un tal presupposto, per potersi, per ciò solo, persuadere senz'altro ad ammettere come un essere reale una semplice sua creatura, se essa non fosse d'altronde incalzata a cercare in qualche parte la sua quiete, nel regresso dal condizionato, che è dato, all'incondizionato, che non è veramente, in sè e nel suo semplice concetto, dato come reale, ma solo può compiere la serie delle condizioni ricondotte al loro principio. Ora, questo è il cammino naturale, che prende ogni ragione umana, anche la più comune, benchè non ognuno vi persista. Essa non comincia da concetti, ma dalla comune esperienza, e pone perciò a fondamento qualcosa di esistente. Ma questo terreno si sprofonda quando non poggi sulla rupe incrollabile dell'assolutamente necessario. Anzi questo stesso pende nel vuoto, se inoltre, fuori e sotto di esso, c'è uno spazio vuoto, ed esso non riempie per se stesso tutto, e quindi non lascia più posto al perchè, cioè se non è infinito di realtà.
</p>

<p>
Se qualcosa, quale che sia, esiste, si deve anche ammettere che qualche cosa esista pure necessariamente. Giacchè il contingente non esiste se non con la condizione di un altro contingente come sua causa; e di questo vale ancora lo stesso ragionamento fino a una causa, che non sia contingente e appunto perciò esista senza condizione, necessariamente. È l'argomento, su cui la ragione fonda il suo processo per giungere all'Essere originario.
</p>

<p>
Ora, se la ragione si guarda intorno secondo il concetto di un essere, che si convenga a una tale preminenza di esistenza, come la necessità incondizionata, non è tanto per conchiudere quindi dal concetto di esso a priori alla sua esistenza (perchè se essa ardisse tanto, potrebbe cercare tra semplici concetti, e non avrebbe necessità di porre a fondamento una data esistenza), ma solo per trovare tra tutti i concetti di cose possibili quello, che non ha in sè, niente di ripugnante alla necessità assoluta. Che infatti debba esistere qualche cosa di assolutamente necessario, essa lo ha già per dimostrato secondo il primo ragionamento. Ora, se essa può disfarsi di tutto ciò che non s'accorda con questa necessità fuorchè d'una cosa, questa è l'essere assolutamente necessario, si possa o no comprenderne la necessità, si possa cioè o no ricavarla soltanto dal suo concetto.
</p>

<p>
Ora ciò, il cui concetto contiene in se la risposta a ogni perchè; e che non è difettoso in nessuna parte e per nessun rispetto, e che vale dovunque come condizione, pare appunto perciò che sia l'essere adeguato alla necessità assoluta; poichè in quel suo possedere in sè (<span xml:lang="de"><i>Selbstbesitz</i></span>) tutte le condizioni di ogni cosa possibile, esso non ha bisogno di alcuna condizione, anzi non ne è manco suscettibile; e però, almeno in una parte, soddisfa al concetto della necessità assoluta; nel che non può fare altrettanto nessun altro concetto, il quale, essendo difettoso e bisognoso d'integrazione, non dimostra in sè una nota siffatta d'indipendenza da tutte le condizioni ulteriori. È vero che da questo non si può ancora inferire sicuramente, che ciò che non contiene in sè la condizione suprema e per ogni rispetto completa, dev'essere perciò, esso stesso, condizionato quanto alla sua esistenza; ma esso non ha in sè tuttavia il carattere della esistenza incondizionata, di cui la ragione dispone per conoscere, per un concetto a priori, un essere qualunque come incondizionato.
</p>

<p>
Il concetto di un essere della realtà suprema s'adatterebbe, dunque, tra tutti i concetti di cose possibili, al concetto di un essere incondizionatamente necessario; e se nè anch'esso vi soddisfa, noi non abbiamo nondimeno nessuna scelta, ma ci vediamo costretti ad attenerci ad esso; poichè noi non possiamo gettare al vento l'esistenza di un essere necessario; ma, se l'ammettiamo, non troviamo per altro, in tutto il campo della possibilità, niente che possa avere una pretesa fondata a una tale prerogativa nell'esistenza.
</p>

<p>
Tale è dunque il cammino naturale della ragione umana. Da prima essa si convince dell'esistenza di un qualunque essere necessario. In questo conosce una esistenza necessaria. Quindi cerca il concetto di ciò che è indipendente da ogni condizione; e lo trova in quello che è condizione sufficiente a tutto il resto, cioè in quello, che contiene ogni realtà. Ma il tutto senza limiti è assoluta unità, e importa il concetto di un essere unico, ossia dell'Essere supremo; e così essa conchiude che l'Essere supremo, come primo principio di tutte le cose, esiste in modo assolutamente necessario.
</p>

<p>
A questo concetto non si può contrastare una certa fondatezza (<span xml:lang="de"><i>Grundlichkeit</i></span>), quando si tratta di risoluzioni, cioè quando è ammessa l'esistenza di un Essere necessario, e s'è d'accordo che convenga prender il proprio partito, dove che si voglia porlo; perchè allora non si può scegliere meglio, o piuttosto non si ha nessuna scelta, ma si è costretti a dare il proprio voto all'unità assoluta della realtà universa come fonte originaria della possibilità. Ma, se niente ci spinge a risolverci, e noi più volentieri lasciamo lì tutta questa faccenda, finchè non siamo convinti dal peso pieno degli argomenti dell'assenso, cioè se si tratta di giudicare semplicemente quanto noi sappiamo di questo problema, e quanto ci lusinghiamo soltanto di sapere: allora il ragionamento di sopra è ben lungi dall'apparire in aspetto così vantaggioso, e ha bisogno d'un certo favore per compensare il difetto delle sue ragioni giuridiche.
</p>

<p>
Infatti, se meniamo per buono tutto ciò che qui ci sta innanzi: che cioè, in primo luogo, sia un ragionamento giusto a concludere da una qualunque esistenza data (e magari semplicemente dalla mia propria) all'esistenza di un essere incondizionatamente necessario; in secondo luogo, che io devo considerare come assolutamente necessario un essere che contiene ogni realtà, quindi anche ogni condizione, e pertanto che sia così trovato il concetto della cosa, che si adegua alla necessità assoluta; da ciò tuttavia non si può inferire, che il concetto di un essere limitato, che non ha la realtà suprema, contraddica perciò alla necessità assoluta. Giacchè, quantunque nel suo concetto non ci sia l'incondizionato, che importa la totalità delle condizioni, non ne può tuttavia seguire, che la sua esistenza debba perciò essere condizionata; a quella guisa che in un sillogismo ipotetico io non posso dire: se una certa condizione (cioè quindi la perfezione secondo concetti) non è, non è nè anche il condizionato. Anzi niente ci vieta di ritenere come, nè più nè meno, incondizionatamente necessari tutti gli altri esseri limitati; benchè non possiamo dedurre la loro necessità dal concetto generale che ne abbiamo. Se non che, in questo modo tutto questo argomento non ci avrebbe fornito il minimo concetto delle proprietà di un essere necessario, e non avrebbe approdato a nulla.
</p>

<p>
Nondimeno restano a questo argomento una certa importanza e un certo credito, che, malgrado la sua oggettiva insufficienza, non possono per altro essergli tolti senz'altro. Perchè, se supponete che ci siano obbligazioni, che nell'idea della ragione sarebbero affatto giuste, ma senza nessuna realtà di applicazione a noi, per es. senza motivi, ove non si supponesse un Essere supremo, che potesse dare alle leggi pratiche efficacia e forza: noi avremmo anche l'obbligo di adottare quei concetti, i quali, sebbene non possano essere oggettivamente sufficienti, pure, secondo la misura della nostra ragione, sono preponderanti, e al paragone di essi noi non conosciamo nulla di meglio e di più convincente. Il dovere di scegliere farebbe qui uscire dall'equilibrio l'irresolutezza della speculazione con una aggiunta pratica; anzi la ragione non troverebbe in se stessa, come presso il giudice più indulgente, nessuna giustificazione, se, sotto i motivi incalzanti, essa, malgrado la conoscenza difettosa, non avesse seguito questi principii del suo giudizio, al di sopra dei quali noi almeno non ne conosciamo tuttavia di migliori.
</p>

<p>
Questo argomento, benchè nel fatto sia trascendentale, fondandosi sull'intrinseca insufficienza del contingente, pure è così semplice e naturale, che riesce adatto al senso più comune degli uomini, appena questo vi sia una volta richiamato. Si vede le cose trasformarsi, nascere e perire: esse dunque, o almeno il loro stato deve avere una causa. Ma di ogni causa, che possa esser data mai nell'esperienza, si può di nuovo ripetere appunto il medesimo. Ora, dove noi dovremo più giustamente riporre la causalità suprema, se non dove è anche la più alta causalità, in quell'Essere cioè, che contiene in se stesso originariamente quanto basta per ogni possibile effetto, e il cui concetto si costruisce anche molto facilmente con l'unico tratto di una perfezione assoluta?<sup><a href="pagina_x_note_libro.xhtml#nota_42_II" id="nota_42_II_ritorno">nota 42</a></sup>. Questa più alta causa infatti noi l'abbiamo per assolutamente necessaria perchè noi troviamo assolutamente necessario elevarci fino ad essa, e non troviamo nessuna ragione per spingerci ancora più oltre al di sopra di essa. Quindi presso tutti i popoli vediamo, attraverso il loro più cieco politeismo, tralucere tuttavia alcune scintille di monoteismo, al quale li ha condotti, non la riflessione e una profonda speculazione, ma solo il processo naturale, a poco a poco divenuto intelligente, del senso comune.
</p>

<p class="paragrafo" id="cap_0004_0001_0001_0001_0003_0003_sez_III_p_1">
NON CI SONO SE NON TRE SPECIE POSSIBILI DI PROVE DELLA ESISTENZA DI DIO PER LA RAGION SPECULATIVA.
</p>

<p class="testo_distanziato">
Tutte le vie, che per questo rispetto si possono battere, muovono o dalla esperienza determinata e dalla particolare natura quindi conosciuta del nostro mondo sensibile e salgono da esso, secondo le leggi della causalità, fino alla causa suprema fuori del mondo; ovvero mettono empiricamente a fondamento soltanto un'esperienza indeterminata, cioè un'esistenza qualunque; o fanno infine astrazione da ogni esperienza e conchiudono affatto a priori da semplici concetti all'esistenza di una causa suprema. Il primo argomento è l'argomento fisico-teologico, il secondo il cosmologico, il terzo l'ontologico. Non ce n'è, e nè anche ce ne può essere altri.
</p>

<p>
Io dimostrerò: che la ragione non fa su una via (l'empirica) più cammino che sull'altra (la trascendentale), e che intorno a ella spiega le sue ali per levarsi al di sopra del mondo sensibile con la semplice potenza della speculazione. Ma, per ciò che riguarda l'ordine in cui questi argomenti devono esser sottoposti ad esame, esso sarà proprio l'inverso di quel che segue la ragione nel suo progressivo dilatarsi, e in cui noi li abbiamo anche da principio posti. Giacchè si dimostrerà: che, sebbene l'esperienza vi dia la prima occasione, tuttavia solo il concetto trascendentale guida la ragione in questo suo sforzo, e in tutti questi tentativi fissa lo scopo, che esso si è proposto. Io, dunque, comincerò dall'esame della prova trascendentale, e quindi vedrò ciò che l'aggiunta di quella empirica può fare per l'aumento della sua forza dimostrativa.
</p>

<p class="sezione" id="cap_0004_0001_0001_0001_0003_0003_sez_IV">
SEZIONE QUARTA
</p>
<p class="testo_centrato testo_maiuscoletto">
Dell'impossibilità di una prova ontologica dell'esistenza di Dio.
</p>

<p class="testo_distanziato">
Da quel che precede è facile vedere che il concetto di un essere assolutamente necessario è un concetto puro della ragione, cioè una semplice idea, la cui realtà oggettiva è ben lungi dall'essere provata dal fatto che la ragione ne ha bisogno; la quale non fa altro che additare una certa perfezione, per quanto irraggiungibile, e serve propriamente più a limitar l'intelletto, che ad estenderlo a nuovi oggetti. Ora qui si trova lo strano e l'assurdo, che l'illazione da un'esistenza data in generale a un'esistenza assolutamente necessaria pare stringente e giusta, e noi tuttavia abbiamo affatto contro di noi tutte le condizioni dell'intelletto per farci un concetto di una tale necessità.
</p>

<p>
Si è in ogni tempo parlato dell'essere assolutamente necessario, e non si è pensato tanto a darsi la pena d'intendere, se e come si possa magari solamente pensare una cosa di questa specie, quanto piuttosto a dimostrarne l'esistenza. Ora di certo è molto facile una definizione verbale di questo concetto, che cioè esso sia qualche cosa il cui non essere è impossibile; ma con questo non se ne sa niente di più circa le condizioni che rendono impossibile considerare come assolutamente impensabile il non essere di una cosa, e che sono precisamente quel che si vuol sapere; ossia se con questo concetto pensiamo qualche cosa, o no. Infatti metter da parte, con la parola incondizionato, tutte le condizioni di cui l'intelletto ha sempre bisogno, per ritenere qualcosa come necessario, è ancora tutt'altro che sufficiente a far intendere se col concetto d'un essere incondizionatamente necessario io poi pensi tuttavia qualcosa, o se per avventura non pensi più nulla.
</p>

<p>
Inoltre, si è ancora creduto di spiegare questo concetto, lanciato così semplicemente alla ventura e diventato in fine affatto familiare, con una quantità di esempi, in modo che ogni ulteriore indagine, a causa della sua intelligibilità, è apparsa del tutto superflua. ogni proposizione della geometria, per es. che un triangolo ha tre angoli, è assolutamente necessaria, e così si è parlato di un oggetto, che è interamente fuori della sfera del nostro intelletto, come se s'intendesse proprio bene ciò che col concetto di esso si voglia dire.
</p>

<p>
Tutti gli esempi proposti, senza eccezione, sono presi soltanto da giudizi, ma non da cose e dalla loro esistenza. Se non che, la necessità incondizionata del giudizio non è assoluta necessità delle cose. Infatti l'assoluta necessità del giudizio è solo una necessità condizionata delle cose, o del predicato nel giudizio. La proposizione di prima non diceva che tre angoli sono assolutamente necessari, ma che, alla condizione che esiste (è dato) un triangolo, esistono anche tre angoli (in esso) in modo necessario. Tuttavia, questa necessità logica ha dimostrato tanta potenza d'illusione, che altri, essendosi fatto di una cosa un tale concetto a priori da ricomprendere, a modo suo, nell'ambito di esso l'esistenza, s'è creduto di poterne con sicurezza inferire, che, convenendo all'oggetto di questo concetto necessariamente l'esistenza, a condizione cioè che io ponga questa cosa come data (esistente), anche la sua esistenza sia posta necessariamente (secondo la regola dell'identità) e questo essere quindi sia assolutamente necessario, poichè la sua esistenza è stata concepita in un concetto assunto a piacere e sotto la condizione che io ne ponga l'oggetto.
</p>

<p>
Se io in un giudizio identico sopprimo il predicato e mantengo il soggetto, ne viene una contraddizione, e quindi io dico: quello appartiene a questo in maniera necessaria. Affermare un triangolo e insieme negare i tre angoli è contraddittorio; ma negare il triangolo insieme con i suoi tre angoli, non è una contraddizione. Lo stesso è del concetto di essere assolutamente necessario. Se voi ne negate l'esistenza, voi negate anche la cosa stessa con tutti i suoi predicati; dove può sorgere allora la contraddizione? Esternamente non c'è niente, a cui si contraddirebbe, perchè la cosa non deve essere esternamente necessaria; internamente neppure, perchè, negando la cosa, voi avete insieme negato tutto l'interno. Dio è onnipotente; è un giudizio necessario. L'onnipotenza non può essere negata, se voi affermate una divinità, cioè un essere infinito, col cui concetto egli è identico. Ma, se voi dite: Dio non è, allora non è data nè l'onnipotenza, nè alcun altro de' suoi predicati, giacchè essi sono tutti soppressi insieme col soggetto; nè in questo pensiero si vede la minima contraddizione.
</p>

<p>
Voi dunque avete veduto che, se io nego il predicato di un giudizio insieme col soggetto, non può venire mai una contraddizione interna, sia pure il predicato quale si voglia. Ora non vi resta altro scampo che dire: ci sono soggetti, che non possono assolutamente esser negati, e che dunque devono restare. Ma sarebbe precisamente come dire: ci sono soggetti assolutamente necessari: presupposto, della cui legittimità io ho per l'appunto dubitato, e la cui possibilità voi mi volete dimostrare. Infatti io non mi posso fare il più piccolo concetto di una cosa, che, se fosse negata con tutti i suoi predicati, si lascia dietro una contraddizione; e senza la contraddizione, per via di semplici concetti puri a priori, io non ho nessun carattere della impossibilità.
</p>

<p>
Contro tutti questi ragionamenti generali (ai quali non c'è uomo, che possa ricusarsi) voi mi sfidate con un caso, che arrecavate come prova di fatto: che tuttavia c'è un concetto, il cui non essere o la negazione del suo soggetto è in se stesso contraddittorio: e questo è il concetto dell'Essere realissimo. Esso ha, voi dite, tutte le realtà, e voi siete in diritto di ammettere come possibile un tale essere (che io per ora ammetto, benchè il concetto non si contraddica è ben lungi dal dimostrare la possibilità dell'oggetto). Ma fra tutte le realtà è compresa anche l'esistenza; dunque, nel concetto di un possibile c'è l'esistenza. Ora, se si nega questa cosa, è negata la possibilità interna della cosa; ciò che è contraddittorio<sup><a href="pagina_x_note_libro.xhtml#nota_43_II" id="nota_43_II_ritorno">nota 43</a></sup>.
</p>

<p>
Io rispondo: voi avete già commessa una contraddizione, quando nel concetto di una cosa che volete pensare unicamente nella sua possibilità avete introdotto, siap ure sotto occulto nome, il concetto della sua esistenza. Se vi si concede questo, voi in apparenza avete guadagnato il giuoco, ma in fatto non avete detto niente; perchè siete incorsi in una semplice tautologia. Io vi domando: la proposizione questa o quella cosa (che io vi concedo come possibile, sia qual si voglia) esiste, questa proposizione, dico, è una proposizione analitica o sintetica? Se è analitica, allora voi, con l'esistenza della cosa, non aggiungete nulla al vostro pensiero della cosa; ma allora o il pensiero, che è in voi, dovrebbe essere la cosa stessa, o voi avete suposta un'esistenza come appartenente alla possibilità; e in questo caso l'esistenza l'avete dedotta in modo fittizio dall'interna possibilità. Ciò che non è altro che una misera tautologia. La parola «realtà» che nel concetto della cosa suona altrimenti che «esistenza» nel concetto del predicato, non giova. Perchè, se voi dite realtà anche ogni affermazione (senza determinare ciò che affermate), allora voi avete già affermato la cosa con tutti i suoi predicati nel concetto del soggetto, e l'avete ammessa come reale, e nel predicato non fate che ripeterla. Se voi riconoscete, al contrario, come discretamente deve ogni essere ragionevole, che ogni giudizio esistenziale è sintetico; come volete asserire, che il predicato dell'esistenza non si possa negare senza contraddizione? Poichè tale prerogativa non spetta propriamente se non ai giudizi analitici, come quelli il cui carattere si fonda appunto su ciò.
</p>

<p>
Io, in verità, saprei di aver ridotto in nulla con una esatta determinazione del concetto di esistenza questa sottile sofisticheria<sup><a href="pagina_x_note_libro.xhtml#nota_44_II" id="nota_44_II_ritorno">nota 44</a></sup>, se non avessi trovato che l'illusione dello scambio di un predicato logico con uno reale (cioè nella determinazione di una cosa) esclude quasi ogni docilità. Per predicato logico può servire tutto ciò che si vuole, anzi il soggetto si può predicare di se stesso; giacchè la logica astrae da ogni contenuto. Ma la determinazione è un predicato, che s'aggiunge al concetto del soggetto, e lo accresce. Essa quindi non vi può essere già contenuta.
</p>

<p>
Essere, manifestamente, non è un predicato reale, cioè un concetto di qualche cosa che si possa aggiungere al concetto di una cosa. Nell'uso logico è unicamente la copula di un giudizio. Il giudizio: Dio è onnipotente, contiene due concetti, che hanno i loro oggetti: Dio e onnipotenza: la parolina «è» non è ancora un predicato, bensì solo ciò, che pone il predicato in relazione col soggetto. Ora, se io prendo il soggetto (Dio) con tutti insieme i suoi predicati (ai quali appartiene anche l'onnipotenza), e dico: Dio è, o c'è un Dio, io non affermo un predicato nuovo del concetto di Dio, ma soltanto il concetto in sè con tutti i suoi predicati e l'oggetto in relazione col mio concetto. Entrambi devono avere esattamente un contenuto identico, e però nulla si può aggiungere di più al concetto, che esprime semplicemente la possibilità, poichè ne penso l'oggetto come assolutamente dato (con l'espressione egli è). E così il reale non viene a contenere niente più del semplice possibile. Cento talleri reali non ammontano a nulla più di cento talleri possibili. Perchè dal momento che i secondi denotano il concetto, e i primi invece l'oggetto e la sua posizione in sè, nel caso che questo contenesse più di quello, il mio concetto non esprimerebbe tutto l'oggetto, e però anch'esso non ne sarebbe il concetto adeguato. Ma rispetto allo stato delle mie finanze nei cento talleri reali c'è più che nel semplice concetto di essi (cioè nella loro possibilità). Infatti l'oggetto della realtà non è contenuto, senz'altro, analiticamente nel mio concetto (che è una determinazione del mio stato), senza che per questo essere estrinseco al mio concetto questi cento talleri stessi del pensiero vengano ad essere menomamente accresciuti.
</p>

<p>
Se io dunque penso una cosa con quanti e quali predicati io voglio (magari in tutta la loro determinazione) non s'aggiunge alla cosa il minimo che pel fatto, che iosoggiungo ancora: questa cosa è. Perchè altrimenti non esisterebbe per l'appunto lo stesso, ma più di quel che io avevo pensato nel concetto; e io non potrei dire, che esiste precisamente l'oggetto del mio pensiero. Parimenti, se io in una cosa penso tutte le realtà, eccetto una, non perchè dico: una tale cosa difettosa esiste, le si aggiunge la realtà mancante; ma essa esiste precisamente con lo stesso difetto, con cui l'ho pensata; altrimenti, esisterebbe qualcos'altro da ciò che io pensavo. Ora, se io mi penso un essere come la Realtà suprema (senza difetto), per me resta sempre la questione, se esiste o no. Giacchè, quantunque nel mio concetto non ci manchi nulla del possibile contenuto reale di una cosa in generale, pure ci manca ancora qualcosa rispetto allo stato intero del mio pensiero ossia, manca che la conoscenza di quell'oggeetto sia possibile anche a posteriori. E qui apparisce anche la causa della presente difficoltà. Se si trattasse di un oggetto dei sensi, non potrei scambiare l'esistenza della cosa col semplice concetto della cosa. Infatti, pel concetto, l'oggetto non vien pensato se non come conforme alle condizioni generali di una possibile conoscenza empirica in generale; per l'esistenza, invece, come contenuto nel contesto dell'esperienza totale; se dunque mediante il rapporto col contenuto della esperienza totale il concetto dell'oggetto non è menomamente accresciuto, il nostro pensiero, per altro, mediante esso acquista una percezione possibile di più. Al contrario, se noi vogliamo soltanto pensare l'esistenza mediante la categoria pura, nessuna meraviglia che non possiamo fornire nessun carattere per distinguerla dalla semplice possibilità.
</p>

<p>
Sia quale e quanto si voglia il nostro concetto di un oggetto, noi, dunque, dobbiamo sempre uscire da esso, per conferire a questo oggetto l'esistenza. Negli oggetti dei sensi questo accade mediante la connessione con una delle mie percezioni secondo leggi empiriche; ma per gli oggetti del pensiero puro non c'è assolutamente mezzo di conoscere la loro esistenza, poichè questa dovrebbe conoscersi interamente a priori; ma la nostra coscienza di ogni esistenza (o per percezione, immediatamente, o per ragionamenti, che rannodano qualche cosa alla percezione) appartiene in tutto e per tutto all'unità della esperienza; e un'esistenza fuori di questo campo non può certo esser dichiarata assolutamente impossibile, ma è un'ipotesi che non abbiamo modo di giustificare.
</p>

<p>
Il concetto di un Essere supremo è un'idea per più rispetti molto utile; ma appunto perciò, essendo semplice idea, è affatto incapace di dilatare, soltanto per suo proprio mezzo, la nostra conoscenza rispetto a quello che esiste. Essa non ha tanto potere da istruirci rispetto alla possibilità di una pluralità. Il carattere analitico della possibilità consistente in questo, che semplici posizioni (realtà) non producono nessuna contraddizione, non può certamente essergli contestato; ma poichè il rapporto di tutte le proprietà reali di una cosa è una sintesi, della cui possibilità non ci è dato di giudicare a priori, in quanto che non ci son date specificamente tutte le realtà, e, quand'anche ciò accadesse, non ci sarebbe punto giudizio, perchè il carattere della possibilità di conoscenze sintetiche va sempre cercato nell'esperienza, alla quale per altro non può appartenere l'oggetto di una idea, così il celebre Leibniz è rimasto a gran pezza lontano dal fare ciò di cui si lusingava, cioè conoscere a priori la possibilità di un essere così sublimemente ideale.
</p>

<p>
Tutta la fatica e lo studio posto nel tanto famoso argomento ontologico (cartesiano) dell'esistenza di un Essere supremo sono stati dunque perduti, e un uomo mediante semplici idee potrebbe certo arricchirsi di conscenze nè più nè meno di quel che un mercante potrebbe arricchirsi di quattrini se egli, per migliorare la propria condizione, volesse aggiungere alcuni zeri alla sua situazione di cassa.
</p>

<p class="sezione" id="cap_0004_0001_0001_0001_0003_0003_sez_V">
SEZIONE QUINTA
</p>
<p class="testo_centrato testo_maiuscoletto">
Dell'impossibilità di una prova cosmologica dell'esistenza di Dio.
</p>

<p class="testo_distanziato">
Era qualcosa di affatto innaturale e una semplice invenzione dello spirito di scuola, volere da un'idea arbitrariamente abbozzata ricavare l'esistenza dell'oggetto stesso ad essa corrispondente. Nel fatto non si sarebbe mai tentato questa via , se non avesse proceduto il bisogno della nostra ragione di ammettere all'esistenza in generale di qualcosa di necessario, e se, dovendo questa necessità esser certa in modo incondizionato e a priori, la ragione non fosse stata costretta a cercare un concetto, che soddisfacesse possibilmente una tale esigenza, e facesse conoscere un'esistenza pienamente a priori. Ora tutto ciò si credette di trovarlo nella idea di un Essere realissimo, e si adoperò questa idea soltanto per una conoscenza più determinata di quello, che si era d'altra parte, persuasi e convinti che deve esistere, ossia dell'Essere necessario. Intanto si celò questo processo naturale della ragione, e invece di finire con questo concetto, si tentò di muovere da esso, e ricavarne la necessità dell'esistenza, che esso tuttavia era solo destinato a integrare. Ora di qui provenne l'infelice prova ontologica, che non ha niente che appaghi nè il pensiero naturale e il buon senso, nè la ricerca scientifica.
</p>

<p>
La prova cosmologica, che ora intendiamo studiare,  mantiene il rapporto della necessità assoluta con la realtà suprema; ma,  in luogo di conchiudere, come la precedente, dalla realtà suprema alla necessità dell'esistenza, essa piuttosto conchiude dalla necessità incondizionata, data innanzi, di un essere, alla realtà illimitata di esso: e così, almeno, porta tutto sulla rotaia d'un modo di ragionare, non so se ragionevole o sofistico, ma almeno naturale, che ha la maggiore efficacia di persuasione non solo nel pensiero comune, ma anche per quello speculativo; come esso infatti ha evidentemente tracciate le prime linee fondamentali per tutte le prove della teologia naturale, che si sono sempre seguite e si seguiranno nell'avvenire, siano pure decorate e nascoste con quanti fogliami e volute sempre si voglia. Questa prova, che Leibniz disse anche prova <span xml:lang="la"><i>a contingentia mundi</i></span>, metteremo ora sott'occhio e sottoporremo ad esame.
</p>

<p>
Essa suona, dunque: se qualche cosa esiste, deve anche esistere un Essere assolutamente necessario. Ma io stesso, per lo meno esisto; dunque esiste un Essere assolutamente necessario. La minore contiene un'esperienza, la maggiore un'illazione da una esperienza in generale all'esistenza del necessario<sup><a href="pagina_x_note_libro.xhtml#nota_45_II" id="nota_45_II_ritorno">nota 45</a></sup>. Dunque la prova parte, propriamente, dall'esperienza; quindi non è condotta interamente a priori o ontologicamente; e poichè l'oggetto di ogni esperienza possibile è il mondo, perciò questa prova vien detta cosmologica. E poichè astrae da ogni particolar proprietà degli oggetti dell'esperienza, onde questo mondo si può distinguere da ogni altro mondo possibile, essa è distinta già nel suo nome anche dalla prova fisico-teologica, la quale prende i suoi argomenti da osservazioni della particolar costituzione di questo nostro mondo sensibile.
</p>

<p>
Ma la prova deduce più oltre: l'essere necessario non può essere determinato se non in un unico modo, cioè, rispetto a tutti i possibili predicati opposti, per uno solo di essi, e però dev'essere completamente determinato dal suo concetto. Ora, c'è un concetto solo di una cosa possibile, che a priori determini questo completamente, ossia quello dell'<span xml:lang="la"><i>ens realissimum</i></span>. Il concetto, dunque, di Essere realissimo è l'unico concetto, onde possa esser pensato un essere necessario; cioè esiste in modo necessario un Essere supremo.
</p>

<p>
In questo argomento cosmologico, si presentano insieme tanti principii sofistici, che la ragione speculativa pare abbia qui impegnato tutta la sua arte dialettica, per realizzare la maggiore possibile apparenza trascendentale. Noi ne vogliamo metter da parte per un po' l'esame, tanto per render manifesta un'astuzia, con cui esso esibisce per nuovo un vecchio argomento travestito e si appella all'accordo di due testimoni, cioè al testimonio della ragion pura e ad un altro di fede empirica, mentre non c'è altro che il primo solo, il quale cambia semplicemente abito e voce per essere scambiato per un secondo. Per porre sicuramente il suo fondamento, questa prova si affida alla esperienza, e si dà così un'aria come fosse diversa dalla prova ontologica, che ripone tutta la sua fiducia in meri concetti puri a priori. Ma di questa esperienza la prova cosmologica non si serve se non per fare un solo passo, cioè per passare all'esistenza di un essere necessario. Quali proprietà questa abbia, l'argomento empirico non può dircelo; e allora la ragione prende interamente congedo da esso, e va in traccia di meri concetti, ossia cerca quali proprietà debba avere un Essere assolutamente necessario in generale, il quale cioè, tra tutte queste cose possibili, contenga in sè le condizioni richieste (<span xml:lang="la"><i>requisita</i></span>) di una necessità assoluta. Ma essa crede di trovare questi requisiti unicamente nel concetto di un essere realissimo, e quindi conchiude: esso è l'Essere assolutamente necessario. Se non che, è chiaro, in questo si presuppone che il concetto dell'Essere della più alta realtà soddisfaccia al concetto della assoluta necessità dell'esistenza, cioè che da quella si possa conchiudere a questa; proposizione, che era affermata dall'argomento ontologico: il quale dunque si assume nella prova cosmologica e si mette a suo fondamento, laddove si era voluto evitarlo. Infatti, la necessità assoluta è un'esistenza ricavata da semplici concetti. Ora, se io dico: il concetto dell'<span xml:lang="la"><i>ens realissimum</i></span> è un tal concetto, e l'unico, che corrisponde all'esistenza necessaria, e vi è adeguato, io devo anche ammettere, che questa possa esserne dedotta. Non è, propriamente, se non la prova ontologica fondata su meri concetti, che ha nella cosiddetta prova cosmologica tutta la forza dimostrativa; e la pretesa esperienza è affatto oziosa, buona forse soltanto per condurci al concetto della necessità assoluta, ma non per mostrarcela in una cosa qual si sia determinata. Giacchè quando miriamo a questo scopo, noi dobbiamo senz'altro abbandonare ogni esperienza, e cercare tra i concetti puri quale tra essi possegga davvero le condizioni della possibilità di un Essere assolutamente necessario. Ma, se in tal modo è ravvisata solamente la possibilità di un tale Essere, ne è anche mostrata la esistenza; perchè è come dire: in mezzo a tutto il possibile c'è un Essere, che ha in sè necessità assoluta, cioè quest'Essere esiste in modo assolutamente necessario.
</p>

<p>
Tutte le illusioni di questo ragionamento si scoprono nel modo più facile, se esso vien esposto nella forma scolastica. Ed ecco questa riduzione.
</p>

<p>
Se è esatta questa proposizione: ogni essere assolutamente necessario è insieme Essere realissimo (che è il <span xml:lang="la"><i>nervus probandi</i></span> della prova cosmologica), essa, come tutti i giudizi affermativi, deve potersi convertire almeno <span xml:lang="la"><i>per accidens</i></span>; dunque: alcuni esseri realissimi sono insieme esseri assolutamente necessari. Ma un <span xml:lang="la"><i>ens realissimum</i></span> non è in alcuna parte diverso da un altro, e quindi ciò che vale di alcuni compresi sotto questo concetto, vale anche di tutti. Sicchè io potrò (in questo caso) convertire anche assolutamente, cioè: ogni essere realissimo è un essere necessario. Ora, poichè questa proposizione è determinata in base a' suoi concetti a priori, il semplice concetto dell'Essere realissimo deve anche importare la necessità assoluta di esso; ciò che appunto affermava la prova ontologica, e che la cosmologica non voleva riconoscere, quantunque, sia pure di soppiatto, ne facesse il fondamento delle sue argomentazioni.
</p>

<p>
Così la seconda via, che la ragione speculativa prende per dimostrare l'esistenza dell'Essere supremo, non soltanto è fallace come la prima; ma ha, per di più, questo di biasimevole, che commette un' <span xml:lang="la"><i>ignoratio elenchi</i></span>, promettendoci di condurci per un sentiero nuovo, laddove, dopo un piccolo giro, ci riconduce da capo all'antico, che noi per causa sua avevamo abbandonato.
</p>

<p>
Poco fa ho detto, che in questo argomento cosmologico si teneva celato tutto un nido di pretese dialettiche, che la critica trascendentale può facilmente scoprire e distruggere. Per ora mi contenterò di accennarle e lascerò al già esperto lettore di esaminare più oltre i principii fallaci e toglierli di mezzo.
</p>

<p>
Vi si trova dunque p. es.: 1) Il principio trascendnetale di conchiudere dal contingente a una causa: principio che ha un significato solo nel mondo sensibile, ma fuori di questo non ha nessun senso. Infatti il concetto intellettuale di contingente non può dar luogo a una proposizione sintetica come quella della causalità, e il principio di questa non ha significato di sorta, nè alcun carattere del suo uso, fuorchè nel mondo sensibile; laddove qui per l'appunto dovrebbe servire ad andare al di là del mondo sensibile. 2) Il principio di conchiudere dalla impossibilità di una serie infinita di cause date l'una sull'altra nel mondo sensibile a una causa prima, a cui non ci autorizzano i principii dell'uso stesso della ragione nell'esperienza, i quali molto meno possono estendere questo principio al di là di essa (dove questa catena non può certo essere prolungata). 3) La falsa soddisfazione di sè della ragione rispetto al completamento di questa serie, pel fatto che finalmente vien superata ogni condizione, senza di cui per altro non può aver luogo il concetto di una necessità. 4) Lo scambio della possibilità logica di un concetto di tutte le realtà insieme (senza interna contraddizione) con quella trascendentale, la quale ha bisogno di un principio, che renda fattibile una tale sintesi, ma che, d'altra parte, non farebbe se non ritornare al campo delle esperienze possibili; ecc.
</p>

<p>
Il giuoco della prova cosmologica mira semplicemente a sfuggire la dimostrazione dell'esistenza di un Essere necessario a priori mediante semplici concetti, la quale dovrebbe essere condotta ontologicamente; ciò a cui per altro noi ci sentiamo al tutto impotenti. A tal fine concludiamo da un'esistenza reale, messa a base (esistenza di un'esperienza in generale), per quanto è possibile, a una condizione assolutamente necessaria di essa. Allora noi abbiamo necessità di spiegarne la possibilità. Giacchè se è dimostrato, che questa condizione esiste, la questione della sua possibilità è affatto superflua. Ora, se noi vogliamo meglio determinare questo essere necessario secondo la sua natura, noi non cerchiamo quello che è sufficiente per comprendere dal suo concetto la necessità dell'esistenza; giacchè, se potessimo far questo, non avremmo più bisogno di un presupposto empirico: no, noi cerchiamo soltanto la condizione negativa (<span xml:lang="la"><i>conditio sine qua non</i></span>), senza di cui un essere non sarebbe assolutamente necessario. Ora questo andrebbe bene in tutt'altra specie di argomentazioni da una conseguenza data al suo principio: ma qui, disgraziatamente, si ha che la condizione richiesta per la necessità assoluta non può riscontrarsi se non in un solo essere, che dovrebbe quindi contenere nel suo concetto tutto ciò, che è richiesto per l'assoluta necessità, e quindi rende possibile un ragionamento a priori per giungere a questa; cioè io dovrei anche inversamente poter conchiudere: la cosa, a cui spetta questo concetto  (della suprema realtà), è assolutamente necessaria; e se io non posso conchiudere così (come infatti devo riconoscere, se voglio evitare la prova ontologica), questo è segno che io càpito male anche nella mia nuova via e mi ritrovo da capo donde era uscito. Il concetto dell'Essere supremo soddisfa bensì a tutte le questioni a priori, che possono esser fatte circa le determinazioni interne di una cosa, ed è anche per questo un ideale senza pari, poichè il concetto generale lo designa insieme come un individuo fra tutte le cose possibili. Ma non soddisfa alla questione circa la sua propria esistenza, che era nondimeno ciò di cui propriamente si trattava; e ad informazione di chi, ammettendo l'esistenza di un Essere necessario, volesse sapere quale fra tutte le cose dev'essere tenuta per tale, non gli si potrebbe rispondere: l'Essere necessario è questo qui.
</p>

<p>
Può certo essere concesso che si ammetta l'esistenza di un Essere di suprema sufficienza come causa di tutti i possibili effetti, per agevolare alla ragione l'unità, cui essa aspira, dei principii di spiegazione. Ma giungere fino al punto di dire: tale Essere esiste necessariamente, questa non è più la espressione discreta di una ipotesi concessa, ma la pretensione orgogliosa di una certezza apodittica; giacchè anche la conoscenza di quello che ci vantiamo di conoscere come assolutamente necessario, dee avere in sè una necessità assoluta.
</p>

<p>
Tutto il problema dell'ideale trascendentale si riduce a questo: o trovare per la necessità assoluta un concetto, o, per il concetto di una cosa qualunque, trovare la necessità assoluta di questa. Se si può l'una, si deve poter anche l'altra cosa; perchè come assolutamente necessario la ragione non conosce se non quello, che è necessario per il suo concetto. Ma l'una cosa e l'altra sorpassano affatto tutti gli sforzi estremi per appagare in questo punto il nostro intelletto, nonchè tutti i tentativi di acquietarlo per questa sua impotenza.
</p>

<p>
La necessità incondizionata, di cui abbiamo bisogno in maniera così indispensabile, come dell'ultimo sostegno di tutte le cose, è il vero baratro della ragione umana. L'eternità stessa, per orridamente sublime che un Haller<sup><a href="pagina_x_note_libro.xhtml#nota_46_II" id="nota_46_II_ritorno">nota 46</a></sup> possa ritrarla, non fa a gran pezza sull'anima quest'impressione vertiginosa; giacchè essa misura soltanto la durata delle cose, ma non le sostiene. Non si può farne a meno, ma non si può nemmeno sostenere il pensiero che un Essere, che ci rappresentiamo come il sommo fra tutti i possibili, dica quasi a se stesso: Io sono ab eterno in eterno; oltre a me non c'è nulla, tranne quello che è per volontà mia; ma donde son io dunque? Qui tutto si sprofonda sotto di noi, e la massima come la minima perfezione pende del vuoto senza sostegno innanzi alla ragione speculativa, alla quale non costa nulla far disparire l'una come l'altra senza il più piccolo impedimento.
</p>

<p>
Molte forze della natura, che manifestano la loro esistenza mediante certi effetti, restano per noi inaccessibili, perchè non possiamo spingerci con l'osservazione abbastanza oltre sulle loro orme. L'oggetto trascendentale, che è a fondamento dei fenomeni e insieme il principio, pel quale il nostro senso ha queste piuttosto che quelle condizioni supreme, è  e rimane per noi inaccessibile, benchè la cosa stessa sia del resto data, ma non è conosciuta. Un ideale per altro della ragion pura non può essere irraggiungibile, poichè esso non ha da fornire altra garanzia della propria realtà, che il bisogno della ragione di compiere, mercè sua, tutta l'unità sintetica. Non<sup><a href="pagina_x_note_libro.xhtml#nota_47_II" id="nota_47_II_ritorno">nota 47</a></sup> essendo dunque dato mai come oggetto pensabile, esso non è nè anche, come tale, irraggiungibile; esso piuttosto dee trovare la sua sede e la sua soluzione, come semplice idea nella natura della ragione, e però deve poter essere conosciuto; giacchè appunto in ciò consiste la ragione, che noi di tutti i nostri concetti, opinioni e affermazioni, ― provengano da principii oggettivi, o, quando siano una semplice apparenza, da principii soggettivi,― possiamo renderne conto.
</p>

<p class="paragrafo" id="cap_0004_0001_0001_0001_0003_0003_sez_V_p_1">
SCOPERTA E ILLUSTRAZIONE DELL'APPARENZA DIALETTICA IN TUTTE LE PROVE TRASCENDENTALI DELL'ESISTENZA DI UN ESSERE NECESSARIO.
</p>

<p class="testo_distanziato">
Entrambe le prove riportate erano tentate da un punto di vista trascendentale, cioè indipendentemente da principii empirici. Giacchè, sebbene a fondamento di quella cosmologica ci sia un'esperienza in generale, essa nondimeno non si rifà ad una speciale determinazione di questa, bensì da principii puri di ragione in rapporto a un'esistenza della coscienza empirica in generale, e abbandona anche questo indirizzo, per appoggiarsi a meri concetti puri. Ora qual'è in queste prove trascendentali la causa, che rende inevitabile ammettere tra le cose esistenti qualcosa come in sè necessario e pure nello stesso tempo indietreggiare innanzi a tale Essere, come innanzi a un baratro? E come avviene che la ragione, su ciò, cominci a intender se medesima, e dallo stato incerto di un assenso timido e sempre da capo ritirato pervenga a una conoscenza tranquilla?
</p>

<p>
È cosa particolarmente notevole, che ove si presupponga che qualcosa esiste, non si può rifiutare la conseguenza che qualche cosa esiste anche necessariamente. In questo ragionamento del tutto naturale (se anche non perciò sicuro) si fondava l'argomento cosmologico. Al contrario, ammesso il concetto di una cosa quale che io voglia, trovo che la sua esistenza non può mai da me esser rappresentata come assolutamente necessaria, e che niente m'impedisce, esista pure ciò che si voglia, di pensarne il non essere; che quindi io debbo bensì per l'esistente in generale pensare qualche cosa di necessario, ma non posso pensare una sola cosa per se stessa come assolutamente necessaria. In altri termini: io non posso giammai venire al termine del regresso verso le condizioni dell'esistere, senza ammettere un Essere necessario; ma io non posso mai cominciare da questo.
</p>

<p>
Se io, per le cose esistenti in generale, devo pensare qualcosa di necessario, ma non sono in diritto di pensare nessuna cosa in sè come necessaria, ne segue inevitabilmente, che necessità e contingenza non debbano riferirsi alle cose stesse e concernere queste, perchè altrimenti ne verrebbe una contraddizione; che quindi nessuno di questi due principii sia oggettivo, ma essi in ogni caso possano essere soltanto principii soggettivi della ragione, ossia da una parte per cercare, per tutto ciò che è dato come esistente, qualcosa che sia necessario, cioè per non fermarsi mai se non ad una spiegazione a priori completa, ma dall'altra anche per non sperar mai questa completezza, cioè per non ammettere nulla d'empirico come incondizionato, sì da dispensarci da un'ulteriore derivazione. In questo senso entrambi i principii possono benissimo stare l'uno accanto all'altro come principii semplicemente euristici e regolativi, che non riguardano altro che l'interesse formale della ragione. L'uno infatti dice: voi dovete filosofare sulla natura come se a fondamento di tutto ciò che appartiene all'esistenza, ci fosse un Essere primo necessario, unicamente per mettere unità sistematica nella vostra conoscenza seguendo una tale idea, cioè un supremo principio ideale<sup><a href="pagina_x_note_libro.xhtml#nota_48_II" id="nota_48_II_ritorno">nota 48</a></sup>; ma l'altro vi ammonisce di non prendere nessuna determinazione singola, che riguardi l'esistenza delle cose, per un tal principio supremo, cioè come assolutamente necessario, bensì a mantenervi sempre aperta la via per un'ulteriore derivazione e considerarla quindi ogni volta come condizionata. Ma, se da noi tutto ciò che è percepito nelle cose, dev'essere ritenuto come condizionatamente necessario; nessuna cosa (che possa esser data empiricamente) può esser considerata come necessaria assolutamente.
</p>

<p>
Ma di qui segue, che l'assolutamente necessario dovete ammetterlo fuori del mondo; poichè esso deve servire soltanto da principio della maggiore possibile unità dei fenomeni, quasi loro fondamento supremo; e voi nel mondo non potete mai giungere a questo, perchè la seconda regola v'impone di considerare tutte le cause empiriche dell'unità sempre come derivate.
</p>

<p>
I filosofi dell'antichità ritenevano contingente ogni forma della natura, ma originaria e necessaria, secondo il giudizio della ragione comune, la materia. Ma se essi avessero considerato la materia non relativamente (<span xml:lang="la"><i>respective</i></span>) come sostrato dei fenomeni, sì in se stessa secondo la sua esistenza, l'idea dell'assoluta necessità sarebbe tosto svanita. Giacchè non c'è nulla, che leghi assolutamente la ragione a questa esistenza; che anzi essa col pensiero può sempre e senza contraddizione sopprimerla; la necessità assoluta era bensì riposta soltanto nel pensiero. A base di questa convinzione ci doveva essere dunque un certo principio regolativo. Nel fatto estensione e  impenetrabilità (che insieme costituiscono il concetto di materia) sono anche il supremo principio empirico dell'unità dei fenomeni ed hanno in sè, in quanto empiricamente incondizionate, una proprietà di principio regolativo. Pure, poichè ogni determinazione della materia, che costituisce il reale di essa, quindi anche l'impenetrabilità, è un effetto (atto), che deve avere la sua causa, ed è sempre da capo derivata, così la materia non si confà all'idea di un Essere necessario, come principio di ogni unità derivata: poichè ognuna delle sue proprietà reali, in quanto derivata, non è se non condizionatamente necessaria, e quindi può in sè esser soppressa, ma con essa può esser soppressa l'esistenza tutta della materia; che, se questo non fosse, noi avremmo empiricamente raggiunto il supremo principio dell'unità, ciò che è vietato dal secondo principio regolativo. Di guisa che la materia e in generale quello che fa parte del mondo, non è adatto all'idea di un essere originario necessario come semplice principio della maggiore unità empirica; poichè noi possiamo sempre sicuramente ricavare i fenomeni del mondo e la loro esistenza da altri fenomeni, come se non ci fosse nessun essere necessario, e pure tendere incessantemente al termine della derivazione, come se fosse presupposto un tale essere, quale principio supremo.
</p>

<p>
L'idea dell'Essere supremo, secondo queste considerazioni, non è altro che un principio regolativo della ragione, per cui si considera ogni rapporto, nel mondo, come proveniente da una causa necessaria universalmente sufficiente, per fondarvi la regola di un'unità sistematica e necessaria secondo leggi universali nella spiegazione di esso; e non è un'affermazione di un'esistenza necessaria in sè. Ma, intanto è inevitabile rappresentarsi, mediante una surriezione trascendentale, questo principio formale come costitutivo e pensare cotesta unità ipostaticamente. Giacchè a quel modo che lo spazio, rendendo originariamente possibili tutte le forme, che sono unicamente sue diverse limitazioni, benchè non sia se non un principio della sensibilità, vien tuttavia, appunto perciò, ritenuto per qualcosa di assolutamente necessario e per sè stante e per un oggetto dato a priori in se stesso: così è anche affatto naturale che, poichè l'unità sistematica della natura non può a niun patto rappresentarsi come il principio dell'uso empirico della nostra ragione se non in quanto noi poniamo a fondamento l'idea di un Essere realissimo come causa suprema, questa quindi idea venga rappresentata come un oggetto reale, e questo, a sua volta, poichè è la suprema condizione, come necessario; onde un principio regolativo vien cangiato in un principio costitutivo: la quale sostituzione si manifesta al fatto, che, se io ora considero come cosa in sè questo supremo Essere, che, relativamente al mondo, era assolutamente (incondizionatamente) necessario, questa necessità non è suscettibile di nessun concetto, e quindi dev'essersi trovata nella mia ragione soltanto come condizione formale del pensiero, ma non come condizione materiale e ipostatica dell'Esistenza.
</p>

<p class="sezione" id="cap_0004_0001_0001_0001_0003_0003_sez_VI">
SEZIONE SESTA
</p>
<p class="testo_centrato testo_maiuscoletto">
Dell'impossibilità della prova fisico-teologica.
</p>

<p class="testo_distanziato">
Se, dunque, nè il concetto di cose in generale, nè l'esperienza di un'esistenza in generale ci può dare quello che si desidera, rimane ancora un mezzo: tentare se un'esperienza determinata, quindi quella delle cose del mondo presente, la sua natura, il suo ordine, non ci dia un argomento, che possa con sicurezza procurare la convinzione dell'esistenza di un Essere supremo. Una tale prova potremmo dirla fisico-teologica. Se questa dovesse essere impossibile, non sarebbe punto possibile nessun argomento, soddisfacente, tratto dalla semplice ragione speculativa per l'esistenza di un essere corrispondente alla nostra idea trascendentale.
</p>

<p>
Dopo tutte le superiori osservazioni, si scorgerà subito che si può sperare una soluzione facile e stringente di quest'altra questione. Infatti, come si può dar mai un'esperienza, che sia per essere adeguata a un'idea? In ciò appunto consiste il proprio di questa, che non possa mai un'esperienza esser congruente con essa. L'idea trascendentale di un essere originario necessario universalmente sufficiente è così smisuratamente grande, così sublime al di sopra di ogni essere empirico, sempre condizionato, che da una parte non si può rintracciare mai materia sufficiente nell'esperienza, da riempire tal concetto, e dall'altra si brancola sempre nel condizionato, e si va in cerca perpetuamente indarno dell'incondizionato, di cui nessuna legge di sintesi empirica ci fornisce un esempio o il menomo accenno.
</p>

<p>
Se l'Essere supremo stesse in questa catena delle condizioni, sarebbe anch'esso un membro della serie, e, ne più ne meno dei membri inferiori ai quali sarebbe preposto, richiederebbe ancora un'ulteriore ricerca per il suo principio superiore. Che se, invece, lo si vuole staccare da questa catena, e come essere semplicemente intelligibile, non comprendere nella serie delle cause naturali, allora qual ponte la ragione può gittare per giungere fino a esso? Giacchè tutte le leggi del passaggio da effetti a cause, anzi ogni sintesi ed estensione nella nostra conoscenza in generale non poggiano su altro che sull'esperienza possibile, e però soltanto in oggetti del mondo sensibile, e solo rispetto a essi possono avere un significato.
</p>

<p>
Il mondo presente ci apre un immenso teatro di varietà, ordine, finalità e bellezza, sia che lo si persegua nella infinità dello spazio, o nella divisione senza limiti, che, anche dopo le conoscenze che il nostro debole intelletto ne ha potuto acquistare, ogni lingua, a tante e incalcolabilmente grandi meraviglie, perde la sua energia, tutti i numeri la loro capacità di misura e i nostri stessi pensieri ogni limitazione, si che il nostro giudizio sul tutto deve risolversi in un muto e tanto più eloquente stupore. D'altra parte, noi vediamo una catena di effetti e di cause, di fini e di mezzi, regolarità nel nascere e nel perire; e poichè nulla è pervenuto da sè nello stato in cui si trova, questo rimanda sempre più in là a un'altra cosa come sua causa; la quale, a sua volta, rende necessaria precisamente la stessa ricerca, sicchè in tal modo l'intero universo dovrebbe sprofondarsi nel nulla, se non si ammettesse qualche cosa, che, fuori di questo infinito contingente, sussistendo per sè originariamente e indipendentemente, sostenga questo contingente e insieme, come causa della sua origine, ne assicuri la durata. Questa causa suprema (rispetto a tutte le cose del mondo) quanto si dee pensar grande? Noi non conosciamo il mondo in tutto il suo contenuto, e tanto meno sappiamo calcolare la sua grandezza dal paragone con tutto ciò che è possibile. Ma che cosa c'impedisce, poichè per la causalità abbiamo bisogno di un Essere ultimo e supremo, di porlo insieme, pel grado della perfezione, al di sopra di ogni altro possibile? Ciò che possiamo facilmente, sebbene certo solo mediante il contorno delicato di un concetto astratto, effettuare, se ci rappresentiamo riunita in esso, come in una sostanza, ogni possibile perfezione; il qual concetto, propizio all'esigenza della nostra ragione nel risparmio de' principii, in sè non è soggetto a nessuna contraddizione, ed è anche utile all'estendimento dell'uso della ragione attraverso l'esperienza grazie all'indirizzo che una tale idea dà all'ordine e alla finalità, nè per altro è direttamente contro ad alcuna esperienza.
</p>

<p>
Questa prova merita d'esser sempre menzionata con rispetto. Essa è la più antica, la più chiara e la più adatta alla comune ragione umana. Essa ravviva lo studio della natura, come da esso ella medesima ha la sua esistenza, e ne riceve sempre nuova forza. Essa porta fini e scopi dove la nostra osservazione da sè non li avrebbe scoperti, e ampia le nostre conoscenze della natura al filo conduttore di una particolar unità, il cui principio è fuori della natura. Ma queste conoscenze reagiscono sulla loro causa, cioè sull'idea che ha dato loro occasione, e accrescono la fede in un sommo Creatore fino a una convinzione irresistibile. Sicchè sarebbe non solo sconfortante, ma anche del tutto inutile tentar di detrarre qualche cosa all'autorità di questa prova. La ragione, che è incessantemente elevata da questi argomenti così potenti e sempre crescenti sotto le sue mani, benchè soltanto empirici, non può da nessun dubbio di sottile e astratta speculazione essere abbassata al punto, che non debba essere strappata a ogni indecisione sofistica, come ad un sogno, da uno sguardo che getti alle meraviglie della natura e alla maestà dell'universo, per risollevarsi di grandezza in grandezza fino alla più alta di tutte, di condizione in condizione fino al supremo e incondizionato Creatore.
</p>

<p>
Ma, quantunque noi non abbiamo nulla da opporre alla razionalità e utilità di questo procedere, che anzi abbiamo piuttosto da raccomandarlo e da incoraggiarlo, non per questo, tuttavia, possiamo approvare le pretese che questa specie di prova potrebbe avanzare a una certezza apodittica e a un'adesione non bisognosa punto di grazia e di estrinseco appoggio; nè può in alcun modo recar pregiudizio alla buona causa abbassare il linguaggio dommatico di un baldanzoso argomentatore fino al tono della moderazione e discrezione proprio di una fede sufficiente alla pace, benchè appunto non imponente una sottomissione incondizionata. Io quindi affermo, che la prova fisico-teologica non può mai dimostrar da sola l'esistenza di un Esser supremo, ma deve lasciare sempre a quella ontologica (a cui serve soltanto d'introduzione) di colmare questo difetto; che pertanto questa contiene sempre l'unico possibile argomento (se mai c'è una prova speculativa), che a nessuna ragione umana è dato di superare.
</p>

<p>
I momenti principali della detta prova fisico-teologica sono i seguenti: 1) Nel mondo vi sono da per tutto segni evidenti di un ordinamento secondo uno scopo determinato, attuato con grande esperienza e in un tutto di indescrivibile molteplicità di contenuto, nonchè di illimitata grandezza di estensione. 2) Alle cose del mondo questo ordinamento finale è affatto estraneo e aderisce ad esse solo in modo contingente; cioè la natura delle diverse cose non avrebbe potuto da se stessa, con mezzi così vari fra loro coordinati, accordarsi per uno scopo finale determinato, se essi non fossero propriamente scelti e disposti a ciò da un principio razionale ordinatore secondo idee che fossero a fondamento di esso. 3) Esiste dunque una causa sublime e saggia (o più cause), che dev'essere la causa del mondo non semplicemente come una natura onnipotente operante ciecamente per la sua produttività, ma come intelligenza per la sua libertà. 4) L'unità di questa causa si può desumere dall'unità della relazione reciproca delle parti del mondo, come pezzi di un'opera d'arte, in ciò su cui domina la nostra osservazione, con certezza, ma più in là, secondo tutti i principii dell'analogia, con verisimiglianza.
</p>

<p>
Senza cavillare qui con la ragione naturale nel suo ragionamento, quando dall'analogia di alcuni prodotti naturali con quello che produce l'arte umana esercitando il suo potere sulla natura e costringendola a non comportarsi secondo i suoi fini, ma a piegarsi ai nostri (ossia dalla somiglianza di essi con le case, le navi, gli orologi), conchiude, che a fondamento di essa ci dev'essere precisamente una causalità di questo genere, ossia intelletto e volere, se essa deriva la interna possibilità della natura liberamente operante (che comincia a rendere possibile ogni arte e fors'anco la stessa ragione) da un'altra arte, benchè sovrumana (ragionamento che non potrebbe reggere forse alla più rigorosa critica trascendentale): si deve tuttavia confessare, che, se mai noi dobbiamo parlare di una causa, non possiamo qui procedere più sicuramente che secondo l'analogia con produzioni finali di questo genere, le quali sono le sole, di cui ci sian note pienamente le cause e il modo di effettuarsi. La ragione non potrebbe seco stessa giustificarsi se dalla causalità che conosce volesse passare a principii esplicativi oscuri e indimostrabili.
</p>

<p>
Secondo questo ragionamento, la finalità e l'armonia di tante disposizioni della natura dovrebbe dimostrare solamente la contingenza della forma, ma non della materia, cioè della sostanza del mondo; giacchè per quest'ultima bisognerebbe per di più dimostrare che le cose del mondo non fossero in se stesse atte a un ordine e un accordo così, secondo leggi universali, se esse non fossero, anche per la loro sostanza, il prodotto di una somma sapienza; a che per altro occorrerebbe un argomento ben diverso da quello dell'analogia con l'arte umana. La prova, dunque, potrebbe al più dimostrare un architetto del mondo, che sarebbe sempre molto limitato dalla capacità della materia da lui elaborata, ma non un creatore del mondo, alla cui idea tutto è sottoposto: la qual cosa è ben lontana dal bastare allo scopo a cui si mira, di dimostrare un essere necessario sufficiente a tutto. Se noi volessimo dimostrare la contingenza anche della materia, dovremmo ricorrere a un argomento trascendentale, che è ciò appunto che qui ha dovuto essere evitato.
</p>























<p class="sezione" id="cap_0004_0001_0001_0001_0003_0003_sez_VII">
SEZIONE SETTIMA
</p>
<p class="testo_centrato testo_maiuscoletto">
Critica di ogni teologia fondata su principii speculativi della ragione.
</p>

<p class="testo_distanziato">

</p>

<h6 id="cap_0004_0001_0001_0001_0003_0004">APPENDICE ALLA DIALETTICA TRASCENDENTALE</h6>

<p class="sezione" id="cap_0004_0001_0001_0001_0003_0004_sez_I">
Dell'uso regolativo delle idee della ragion pura
</p>

<p class="testo_distanziato">

</p>

<p class="sezione" id="cap_0004_0001_0001_0001_0003_0004_sez_II">
Dello scopo finale della dialettica naturale della ragione umana
</p>

<p class="testo_distanziato">

</p>

</body>
</html>

