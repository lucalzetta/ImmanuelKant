<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="it" xml:lang="it">
<head>
  <link href="../Styles/Style0001.css" rel="stylesheet" type="text/css"/>
  <title>Critica della ragion pratica</title>
</head>
<body>
  
<h2 id="002_000_000">LIBRO I</h2>

  <p class="testo_centrato">
    ANALITICA DELLA RAGION PURA PRATICA
  </p>

  <h3 id="002_001_000">CAPITOLO I</h3>

  <p class="testo_centrato testo_maiuscoletto">
    Dei principii della ragion pratica.
  </p>

  <p class="testo_centrato testo_maiuscoletto">
    § 1. ― Definizione.
  </p>

  <p class="testo_distanziato">
    I principii pratici sono proposizioni, che contengono una determinazione universale della volontà, la quale ha sotto di sè più regole pratiche. Essi sono soggettivi, ossia massime, se la condizione vien considerata dal soggetto come valida soltanto per la sua volontà; ma sono oggettivi, ossia leggi pratiche, se la condizione vien riconosciuta come oggettiva, cioè valida per la volontà di ogni essere razionale.
  </p>

  <p class="testo_centrato testo_maiuscoletto">
    Scolio.
  </p>

  <p class="testo_distanziato">
    Se si ammette che la ragion pura possa contenere in sè un motivo pratico, cioè che basti alla determinazione della volontà, allora vi sono leggi pratiche; se no, tutti i principii pratici saranno semplici massime. Nella volontà patologicamente affetta di un essere razionale si può trovare un contrasto delle massime colle leggi pratiche riconosciute dalla stessa volontà. Per es., ciascuno può farsi una massima di non sopportare invendicata alcuna offesa, eppure nello stesso tempo vedere, che questa non è una legge pratica, ma soltanto una sua massima, laddove come regola per la volontà di  ogni essere razionale, in una e medesima massima, non può essere d'accordo con se stessa. Nella conoscenza della natura i principii di ciò che accade (p. es., il principio dell'uguaglianza dell'azione e della reazione nella comunicazione del movimento) sono nello stesso tempo leggi della natura: poichè l'uso della ragione là è teoretico e determinato dalla natura dell'oggetto. Nella conoscenza pratica, cioè in quella che si occupa semplicemente dei motivi determinanti della volontà, i principii che c'imponiamo, non sono ancora perciò delle leggi, alle quali sia inevitabile sottostare, perchè la ragione nell'uso pratico ha da fare col soggetto, cioè con la facoltà di desiderare, e secondo la disposizione particolare di questa facoltà la regola si può adattare variamente. La regola pratica è sempre un prodotto della ragione, perchè prescrive l'azione, come mezzo all'effetto, come fine. Ma per un essere, per cui il motivo determinante della volontà non è del tutto soltanto la ragione, questa regola è un imperativo, cioè una regola che viene caratterizzata mediante un dovere<sup><a href="Note.xhtml#nota_16" epub:type="noteref" role="doc-noteref" id="nota_16_ritorno">nota 16</a></sup>, esprimente la necessità oggettiva dell'azione, e la quale significa che, se la ragione determinasse interamente la volontà, l'azione avverrebbe immancabilmente secondo questa regola. Gl'imperativi hanno dunque valore oggettivo, e sono affatto differenti dalle massime, in quanto queste sono principii soggettivi. Ma quelli o determinano le condizioni delle causalità dell'essere razionale, come causa efficiente, semplicemente riguardo all'effetto e alla sufficienza ad esso, o determinano soltanto la volontà, sia questa sufficiente o no all'effetto. I primi sarebbero imperativi ipotetici, e conterrebbero semplici precetti dell'abilità; i secondi invece sarebbero imperativi categorici e soltanto leggi pratiche. Dunque, le massime sono bensì principii, ma non imperativi. Ma gli stessi imperativi, se son condizionati, cioè se determinano la volontà non semplicemente come volontà, ma soltanto relativamente a un effetto desiderato, cioè se sono imperativi ipotetici, sono bensì precetti pratici, ma non leggi. Queste ultime devono determinare sufficientemente la volontà come volontà, ancor prima che io domandi se ho il potere necessario a un effetto desiderato, o che cosa debba fare per produrlo. Quindi esse devono essere categoriche, altrimenti non sono leggi; perchè manca loro la necessità, la quale, se dev'essere pratica, dev'esser indipendente da condizioni patologiche, quindi da condizioni che aderiscano accidentalmente alla volontà. Se, p. es., dite a qualcuno, che egli deve lavorare e risparmiare in gioventù, per non stentare nella vecchiezza; questo è un precetto pratico e giusto, e nello stesso tempo importante, della volontà. Ma si vede facilmente che la volontà qui è diretta a qualche altra cosa, di cui si suppone che essa la desidera, e che questo desiderio dev'essere lasciato a lui, all'agente stesso, se egli prevede ancora altri mezzi oltre al patrimonio che si fosse acquistato, oppure se non spera punto di diventar vecchio, o pensa, che un giorno,in caso di povertà, potrà campare alla peggio. La ragione, dalla quale solamente possono derivare tutte quelle regole che contengono la necessità, pone bensì in questo suo precetto anche la necessità (poichè altrimenti esso non sarebbe un imperativo), ma la necessità è condizionata soltanto soggettivamente, e non può esser supposta nello stesso grado in tutti i soggetti. Ma, affinchè la ragione possa dare leggi, si richiede che essa abbia bisogno di presupporre semplicemente se stessa, perchè la regola è oggettiva e universalmente valida da sola quando essa vale senza condizioni accidentali e soggettive, che distinguono un essere razionale da un altro. Ora, se dite ad alcuno che egli non deve mai far promesse false, questa è una regola, che riguarda semplicemente la sua volontà: i fini, che l'uomo può avere, possono venire o no conseguiti per mezzo di essa: il semplice volere è ciò, che dev'essere determinato interamente a priori mediante quella regola. Ora, se si trova che questa regola è praticamente giusta, essa è una legge, perchè è un imperativo categorico. Dunque, le leggi pratiche si riferiscono soltanto alla volontà senza considerare ciò che vien effettuato mediante la causalità di essa; e si può astrarre dalla causalità (come appartenente al mondo sensibile), per avere queste leggi pure.
  </p>

  <p class="testo_centrato testo_maiuscoletto">
    § 2. ― Teorema I.
  </p>

  <p class="testo_distanziato">
    Tutti i principii pratici, che presuppongono un oggetto (materia) della facoltà di desiderare, come motivo determinante della volontà, sono empirici e non possono fornire leggi pratiche.
  </p>

  <p>
    Per materia della facoltà di desiderare intendo un oggetto, la cui realtà è desiderata. Se il desiderio di quest'oggetto precede la legge pratica, ed è la condizione, per cui ci facciamo di essa un principio, io dico (in primo luogo): che allora questo principio è sempre empirico. Poichè allora il motivo determinante del libero arbitrio è la rappresentazione di un oggetto e quella relazione di essa al soggetto, mediante la quale la facoltà di desiderare è determinata all'attuazione di esso. Ma una tale relazione al soggetto si chiama il piacere della realtà di un oggetto. Dunque questo piacere dovrebbe essere presupposto come condizione della possibilità della determinazione del libero arbitrio. Ma di nessuna rappresentazione di un oggetto, qualunque essa sia, si può conoscere a priori se essa sarà legata col piacere o col dispiacere, o se sarà indifferente. Dunque, in tal caso, il motivo determinante del libero arbitrio deve sempre essere empirico; e quindi anche il principio pratico materiale, che lo presuppone come condizione.
  </p>

  <p>
    Ora, siccome (in secondo luogo) un principio, che si fonda soltanto sulla condizione soggettiva della capacità di sentire un piacere o un dispiacere (la quale condizione può soltanto esser conosciuta empiricamente, e non può esser valida allo stesso modo per tutti gli esseri razionali), può certamente servire come massima per il soggetto, che la possiede, ma non come legge per questa stessa capacità (poichè gli manca la necessità oggettiva che dev'esser conosciuta a priori), così un tale principio non può mai fornire una legge pratica.
  </p>

  <p class="testo_centrato testo_maiuscoletto">
    § 3. ― Teorema II.
  </p>

  <p class="testo_distanziato">
    Tutti i principii materiali, come tali, sono di una sola e medesima specie, e appartengono al principio universale dell'amor proprio, ossia della propria felicità.
  </p>

  <p>
    Il piacere che proviene dalla rappresentazione dell'esistenza di una cosa, in quanto dev'essere motivo determinante del desiderio di questa cosa, si fonda sulla capacità di sentire del soggetto, perchè dipende dall'esistenza di un oggetto; quindi appartiene al senso (sentimento) e non all'intelletto, il quale esprime una relazione della rappresentazione a un oggetto, secondo concetti, ma non al soggetto, secondo sentimenti. Il piacere è dunque pratico solo per quanto la sensazione del diletto, che il soggetto si aspetta dalla realtà dell'oggetto, determina la facoltà di desiderare. Ma in un essere razionale la coscienza del diletto della vita, che accompagna incessantemente la sua intera esistenza, è la felicità, e il principio di far della felicità il supremo motivo determinante del libero arbitrio, è il principio dell'amor di sè. Dunque, tutti i principii materiali, che ripongono il motivo determinante del libero arbitrio nel piacere o nel dispiacere, che si prova nella realtà di un oggetto qualsiasi, sono affatto della stessa specie, in quanto appartengono tutti al principio dell'amor proprio, ossia della propria felicità.
  </p>

  <p class="testo_centrato testo_maiuscoletto">
    Corollario.
  </p>

  <p class="testo_distanziato">
    Tutte le regole pratiche materiali ripongono il motivo determinante della volontà nella facoltà di desiderare inferiore; e se non vi fossero leggi semplicemente formali di essa che determinassero sufficientemente la volontà, non si potrebbe neanche ammettere una facoltà di desiderare superiore.
  </p>

  <p class="testo_centrato testo_maiuscoletto">
    Scolio I.
  </p>

  <p class="testo_distanziato">
    C'è da meravigliarsi, che uomini per altro acuti possano credere di trovar differenza fra la facoltà di desiderare inferiore e quella superiore nell'aver le rappresentazioni, che sono legate col sentimento del piacere, la loro origine nei sensi o nell'intelletto. Poichè quando si ricercano i motivi determinanti del desiderio e si ripongono in un diletto, che si aspetta da qualcosa, non importa donde provenga la rappresentazione di quest'oggetto che piace, ma importa solo quanto esso piace. Se una rappresentazione, benchè abbia la sua sede ed origine nell'intelletto, può determinare il libero arbitrio solo per ciò che essa suppone nel soggetto un sentimento di piacere, è del tutto dipendente dalla natura del senso interno, che essa sia un motivo determinante del libero arbitrio; cioè dal poter essere questo senso impressionato gradevolmente mediante quella rappresentazione. Le rappresentazioni degli oggetti possono ancora essere così diverse, possono essere rappresentazioni dell'intelletto e anche della ragione in contrapposizione alle rappresentazioni dei sensi; tuttavia, il sentimento del piacere, per cui soltanto propriamente costituiscono il motivo determinante della volontà (il diletto, la contentezza, che se ne aspetta, e che eccita l'attività alla produzione dell'oggetto), è della stessa specie, non solo in quanto può essere sempre soltanto conosciuto empiricamente, ma anche in quanto affetta una sola e medesima forza vitale, che si manifesta nella facoltà di desiderare, e in questa relazione non può esser differente, fuorchè nel grado, da ogni altro motivo determinante. Altrimenti, come si potrebbe fare un confronto rispetto alla quantità fra due motivi determinanti affatto differenti rispetto al modo di rappresentazione, per preferire quello che affetta di più la facoltà di desiderare? Un medesimo uomo può restituire, senz'averlo letto, un libro per lui istruttivo, che gli venga tra mani solo una volta, per non lasciare la caccia; può andarsene durante un bel discorso per non giungere troppo tardi a pranzo, lasciare una conversazione sensata, che del resto egli apprezza molto, per mettersi alla tavola da giuoco; perfino respingere un povero, che del resto egli ha piacere di beneficiare, perchè non ha più denaro in tasca di quel che gli abbisogna per pagare l'ingresso alla commedia. Se la determinazione della volontà si fonda sul sentimento del piacere o del dispiacere, che egli si aspetta da una cosa, gli è affatto indifferente il modo di rappresentazione, mediante il quale viene affetto. Quanto intenso è questo piacere, quanto lungo, quanto facile a procurare e quanto spesso ripetuto, ecco che cosa importa a lui per risolversi alla scelta. Come a colui, che ha bisogno d'oro da spendere, è affatto indifferente che la materia di esso, l'oro, sia stata cavata dalla montagna, o detersa dalla sabbia, purchè sia ricevuto dappertutto per lo stesso valore, così nessuno, se gl'importa semplicemente del piacere della vita, ricerca, se le rappresentazioni sono dell'intelletto o del senso, ma soltanto il numero e l'intensità del piacere, che esse gli procurano per un tempo più lungo. Solo coloro, che toglierebbero volentieri alla ragione il potere di determinare la volontà senza la presupposizione di un sentimento, possono deviare talmente dalla loro propria definizione, da dichiarare poi tuttavia affatto diverso ciò, che prima essi stessi hanno ricondotto a un solo e medesimo principio. Così si vede, per es., che si può trovar piacere anche nel semplice uso della forza, nella coscienza della propria forza d'animo in quanto supera gli ostacoli che si oppongono al nostro proposito, nel coltivar le doti dello spirito, ecc., e giustamente noi chiamiamo ciò le gioie e i piaceri più squisiti, perchè essi, più che gli altri, sono in nostro potere, non si affievoliscono, piuttosto rinvigoriscono il sentimento per un godimento ancor maggiore di essi, e, mentre dilettano, educano. Ma perciò spacciarli come determinanti la volontà in altro modo che mediante il senso, mentre essi suppongono tuttavia per la possibilità di quei piaceri un sentimento posto in noi a quest'effetto, come prima condizione di questo piacere, è proprio come quando gl'ignoranti, che volentieri s'immischiano di metafisica, suppongono la materia sì fina, sì sopraffina, che a loro stessi ne viene il capogiro, e poi credono a questo modo di aver trovato un'essenza spirituale eppure estesa. Se con Epicuro noi stabiliamo, che nella virtù ciò che determina la volontà sia il semplice piacere, che essa promette; non possiamo poi disapprovarlo, perchè egli ritiene questo piacere omogeneo con quello dei sensi più grossolani; poichè non si ha motivo di fargli carico di aver attribuito unicamente ai sensi corporali le rappresentazioni mediante le quali vien prodotto in noi questo piacere. Per quanto si può indovinare, di molte di queste rappresentazioni egli ricercò l'origine appunto nell'uso della facoltà superiore della conoscenza; ma ciò non gl'impedì e non gli poteva impedire di ritenere, secondo il principio citato, affatto omogeneo cogli altri il piacere stesso, che quelle rappresentazioni magari intellettuali ci procurano, e per il quale soltanto esse possono essere motivi determinanti della volontà. Essere coerente è il dovere più grande di un filosofo; eppure è quello, che vien soddisfatto più di rado. Le antiche scuole greche ci danno di ciò più esempi che non ne troviamo nel nostro secolo sincretistico, in cui è prodotto artificiosamente un certo sistema di coalizione<sup><a href="Note.xhtml#nota_17" epub:type="noteref" role="doc-noteref" id="nota_17_ritorno">nota 17</a></sup> di principii che si contradicono, pieno di slealtà e di superficialità, perchè ciò si raccomanda di più a un pubblico, che si contenta di saper qualcosa di tutto e di non saper in sostanza niente, e quindi aver mantello a ogni acqua. Il principio della propria felicità, per quanto possano essere usati in esso anche l'intelletto e la ragione, non conterrebbe tuttavia altri motivi determinanti per la volontà, che quelli che sono adeguati alla facoltà inferiore di desiderare; e perciò non vi è punto facoltà superiore di desiderare, o la ragion pura dev'esser praticata per sè sola; deve cioè, senza la presupposizione di un sentimento, e quindi senza le rappresentazioni del piacevole o dello spiacevole, come materia della facoltà di desiderare, la qual materia è sempre una condizione empirica dei principii, per poter determinare la volontà mediante la semplice forma delle regole pratiche. Ma allora è soltanto la ragione, in quanto determina per se stessa la volontà (non in servigio delle inclinazioni) una vera facoltà superiore di desiderare, a cui è subordinata quella patologicamente determinabile. La ragione differisce realmente, anzi specificamente da questa facoltà, in modo che anche la minima mescolanza degl'impulsi di quest'ultima nuoce alla sua forza e preminenza, allo stesso modo che il minimo elemento empirico, introdotto come condizione in una dimostrazione matematica, ne diminuisce e annulla il valore e l'efficacia. La ragione in una legge pratica determina la volontà immediatamente, non mediante un sentimento che intervenga di piacere o dispiacere, neanche in questa legge; e solo il fatto, che essa come ragion pura può esser pratica, le rende possibile di essere legislativa.
  </p>

  <p class="testo_centrato testo_maiuscoletto">
    Scolio II.
  </p>

  <p class="testo_distanziato">
    Esser felice è necessariamente il desiderio di ogni essere razionale ma finito, e perciò un motivo determinante inevitabile della sua facoltà di desiderare. Infatti, la contentezza della propria intiera esistenza non è già un possesso originario e una beatitudine che supporrebbe una coscienza di autosufficienza e indipendenza, ma un problema, che a quest'essere è imposto mediante la sua  stessa natura finita; perchè esso ha dei bisogni, e questi bisogni riguardano la materia della sua facoltà di desiderare, cioè qualcosa, che si riferisce a un sentimento di piacere o dispiacere, che è di base soggettiva, e così è determinato ciò, di cui esso abbisogna per la contentezza del suo stato. Ma, appunto perchè questo motivo determinante materiale può esser conosciuto solo empiricamente dal soggetto, è impossibile considerare questo problema come una legge, perchè questa come oggettiva dovrebbe contenere in tutti i casi e per tutti gli esseri razionali lo stesso motivo determinante della volontà. Poichè, sebbene il concetto della felicità sia dappertutto a base della relazione pratica degli oggetti alla facoltà di desiderare, pure esso è solo il carattere comune dei motivi determinanti soggettivi, e non determina niente in modo specifico, che è pure ciò solo di cui si tratta in questo problema pratico, il quale senza quella determinazione specifica non può essere punto risoluto. Cioè quello, in cui ciascuno debba riporre la sua felicità, dipende dal suo sentimento particolare di piacere o dispiacere, e, anche in un solo e medesimo soggetto, dalla diversità dei bisogni, che seguono le variazioni di questo sentimento; e una legge soggettivamente necessaria (come legge naturale) è dunque oggettivamente un principio pratico molto accidentale, che può e dev'essere ben differente in differenti soggetti; quindi non può mai dar luogo a una legge, perchè nel desiderio della felicità non si tratta della forma della conformità alla legge, ma soltanto della materia, cioè se debba aspettarmi dei piaceri e quanti ne debba aspettare nell'osservanza della legge. I principii dell'amor proprio possono bensì contenere regole universali dell'abilità (di trovar mezzi ai fini), ma allora essi sono principii semplicemente teoretici<sup><a href="Note.xhtml#nota_18" epub:type="noteref" role="doc-noteref" id="nota_18_ritorno">nota 18</a></sup>; per es., come colui che ha voglia di mangiar del pane debba inventare un mulino. Ma i precetti pratici, che si fondano su questi principii, non possono mai essere universali, perchè il motivo determinante della facoltà di desiderare è fondato sul sentimento del piacere e del dispiacere, che non si può mai ammettere come applicato universalmente agli stessi oggetti.
  </p>

  <p>
    Ma, supposto che esseri razionali finiti pensassero in genere allo stesso modo anche relativamente a ciò che essi dovessero ammettere per oggetti dei loro sentimenti del piacere e del dolore, e così pure relativamente ai mezzi di cui dovessero servirsi per ottenere i primi e tener lontano i secondi; tuttavia il principio dell'amor di se stesso non potrebbe esser mai spacciato da essi per una legge pratica; poichè quest'umanità sarebbe anch'essa soltanto accidentale. Il motivo determinante sarebbe pur sempre valevole soltanto soggettivamente, e semplicemente empirico, e non avrebbe quella necessità, che si concepisce in ogni legge, cioè la necessità non si dovrebbe punto spacciare come pratica, ma semplicemente come fisica: cioè mediante la nostra inclinazione l'azione ci sarebbe imposta così inevitabilmente, come lo sbadigliare, quando vediamo sbadigliare gli altri. Si potrebbe asserire che non vi sono leggi pratiche, ma soltanto consigli per uso dei nostri desiderii, piuttosto che asserire che principii semplicemente soggettivi fossero elevati al grado delle leggi pratiche, le quali hanno una necessità affatto oggettiva e non semplicemente soggettiva, e devono esser conosciute a priori mediante la ragione e non mediante l'esperienza (per quanto empiricamente universale questa possa essere). Anche le regole di fenomeni concordanti sono chiamate soltanto leggi naturali (p.es., quelle meccaniche) quando sono conosciute veramente a priori, oppure si ammette (come in quelle chimiche), che esse sarebbero conosciute a priori per principii oggettivi, se la nostra cognizione andasse più a fondo. Ma nei principii pratici semplicemente soggettivi vien fatta manifestamente la condizione, che ad essi devono esser di base condizioni non oggettive, ma soggettive del libero arbitrio; quindi che essi possono essere sempre soltanto rappresentati come semplici massime, e non mai come leggi pratiche. Quest'ultima osservazione sembra a prima vista una pedanteria; ma essa contiene la definizione della differenza più importante, che si possa considerare nelle ricerche pratiche.
  </p>

  <p class="testo_centrato testo_maiuscoletto">
    § 4. ― Teorema III.
  </p>

  <p class="testo_distanziato">
    Se un essere razionale deve concepire le sue massime come leggi pratiche universali, esso può concepire queste massime soltanto come principii tali, che contengono il motivo determinante della volontà, non secondo la materia, ma semplicemente secondo la forma.
  </p>

  <p class="testo_distanziato">
    La materia di un principio pratico è l'oggetto della volontà. Questo è il motivo determinante della volontà, oppure non è. Se è il motivo determinante, la regola della volontà è soggetta a una condizione empirica (la relazione della rappresentazione determinante al sentimento del piacere e del dispiacere), quindi non è una legge pratica. Ora di una legge, se si astrae da essa ogni materia, cioè ogni oggetto della volontà (come motivo determinante) non rimane che la semplice forma di una legislazione universale. Dunque un essere razionale o non può affatto concepire nello stesso tempo i suoi principii soggettivamente pratici, cioè le sue massime, come leggi universali, oppure deve ammettere, che la semplice forma di quelle massime, secondo la quale esse sono atte alla legislazione universale, le faccia per sè sola leggi pratiche.
  </p>

  <p class="testo_centrato testo_maiuscoletto">
    Scolio.
  </p>

  <p class="testo_distanziato">
   Quale forma nella massima si adatti alla legislazione universale, quale no, questo lo può distinguere, senza bisogno d'istruzione, l'intelletto più comune. Io mi son fatto, p. es., una massima di aumentare con tutti i mezzi sicuri le mie sostanze. Ora è in mie mani un deposito, e il padrone di esso è morto e non ha lasciato nessuno scritto a questo riguardo. Naturalmente è questo il caso della mia massima. Ora io voglio soltanto sapere, se quella massima può anche valere come legge pratica universale. Io l'applico dunque al caso presente, e domando se essa può ricevere la forma di una legge, e quindi se io mediante la mia massima potrei nello stesso tempo far una legge tale: che ognuno può negare di aver un deposito, della cui consegna nessuno gli può dar prova. Io vedo subito, che un tal principio, come legge, distruggerebbe se stesso, perchè farebbe sì che non vi sarebbe affatto nessun deposito. Una legge pratica, che io riconosca per tale, deve rendersi atta alla legislazione universale; questa è una proposizione identica e quindi chiara per sè. Ora se io dico, che la mia volontà è soggetta a una legge pratica, non posso addurre la mia inclinazione (p. es., nel caso presente, la mia cupidigia) come un motivo determinante di essa conveniente a una legge pratica universale; perchè quest'inclinazione, ben lungi da poter essere atta a una legislazione universale, deve piuttosto distrugger se stessa nella forma di una legge universale.
  </p>

  <p>
    Perciò è cosa strana che, siccome il desiderio della felicità e quindi la massima, mediante la quale ognuno si pone la felicità a motivo determinante della sua volontà, è universale, così possa esser venuto in mente a uomini di criterio, di spacciar questa massima per una legge pratica universale. Poichè, laddove negli altri casi una legge universale dalla natura fa tutto concorde, qui, se si volesse dare alla massima l'universalità di una legge, ne seguirebbe proprio l'opposto della concordia: il più grave conflitto e l'intera distruzione della massima stessa e del suo scopo. Poichè in quel caso il volere di tutti non ha un solo e medesimo oggetto, ma ognuno ha il suo (il suo proprio benessere); il quale può bensì anche accordarsi accidentalmente con le intenzioni che altri rivolgono parimenti a se stessi, ma è affatto insufficiente a creare una legge, perchè le eccezioni, che all'occasione si ha il diritto di fare sono infinite, e non possono punto esser contenute in modo determinato in una regola universale. In questo modo risulta un'armonia, la quale è simile a quella, che una certa satira rappresenta a proposito della concordia di due sposi, che si rovinano: O mirabile armonia, quel ch'ei vuole, vuole anch'ella, ecc.; o è simile anche a ciò, che si racconta dell'impegno preso dal re Francesco I verso l'imperatore Carlo V: ciò che mio fratello Carlo vuol avere (Milano), lo voglio anch'ìo. I motivi determinanti empirici non sono atti a nessuna legislazione universale esterna, ma neanche a una legislazione universale interna; poichè a base dell'inclinazione questi pone il suo soggetto, ma un altro un soggetto tutto diverso, e anche in ciascun soggetto ora è quell'inclinazione, ora un'altra, che ha l'influsso maggiore. È assolutamente impossibile trovare una legge, che regga tutte le inclinazioni sotto questa condizione, cioè in concordia universale.
  </p>

  <p class="testo_centrato testo_maiuscoletto">
    § 5. ― Problema I.
  </p>

  <p class="testo_distanziato">
    Supposto, che la semplice forma legislativa delle massime sia il motivo determinante sufficiente di una volontà, trovare la natura di quella volontà, che è determinata solo per questa forma.
  </p>

  <p>
    Siccome la semplice forma della legge non può esser rappresentata se non dalla ragione, e quindi non è oggetto dei sensi, e per conseguenza non appartiene nemmeno ai fenomeni; così la rappresentazione di essa come motivo determinante della volontà si distingue da tutti i motivi, che determinano gli eventi naturali secondo la legge di causalità, perchè in questi i motivi determinanti devono anche essere fenomeni. Ma, se nessun altro motivo determinante della volontà può servir di legge a questa, tranne semplicemente quella forma legislativa universale: una tale volontà dev'esser considerata come affatto indipendente dalla legge naturale dei fenomeni, cioè dalla legge di causalità degli uni rispetto agli altri. Ma una tale indipendenza si chiama libertà nel senso più stretto, cioè nel senso trascendentale. Dunque, una volontà, a cui la semplice forma legislativa delle massime può servir di legge è una volontà libera.
  </p>

  <p class="testo_centrato testo_maiuscoletto">
    § 6. ― Problema II.
  </p>

  <p class="testo_distanziato">
    Supposto che una volontà sia libera, trovare la legge, che sola è atta a determinarla necessariamente.
  </p>

  <p>
    Siccome la materia della legge pratica, cioè un oggetto della massima, non può mai essere data se non empiricamente, ma la volontà libera, come indipendente dalle condizioni empiriche (cioè appartenenti al mondo sensibile), deve nondimeno essere determinabile, così una volontà libera, indipendente dalla materia della legge, deve tuttavia trovare un motivo determinante nella legge. Ma, oltre la materia, non è contenuto altro nella legge che la forma legislativa. Dunque, la forma legislativa, in quanto essa è contenuta nella massima, è ciò che solo può costituire un motivo determinante della volontà libera.
  </p>

  <p class="testo_centrato testo_maiuscoletto">
    Scolio.
  </p>
  
  <p class="testo_distanziato">
    La libertà e la legge pratica incondizionata si corrispondono dunque l'una all'altra. Ora io qui non domando se esse siano anche differenti in realtà, e se una legge incondizionata non sia piuttosto semplicemente la coscienza di sè di una ragion pura pratica, e questa sia affatto identica col concetto positivo della libertà; ma donde comincia la nostra conoscenza dell'incondizionato pratico, se dalla libertà, o dalla legge pratica. Dalla libertà non può cominciare; perchè noi non possiamo nè divenir consci di essa immediatamente, perchè il suo primo concetto è negativo, nè dedurla dall'esperienza, perchè l'esperienza ci manifesta soltanto la legge dei fenomeni, e quindi il meccanismo della natura, il quale è affatto l'opposto della libertà. Dunque è la legge morale ciò di cui diveniamo consci immediatamente (appena formiamo la massima della libertà), ciò che ci si presenta anzitutto, e che, poichè la ragione ci presenta quella legge come un motivo determinante sopra cui le condizioni sensibili non possono prevalere, ma che affatto indipendente da esse, ci conduce direttamente al concetto della libertà. Ma com'è possibile anche la coscienza di quella legge morale? Noi possiamo divenir consci delle leggi pure pratiche, come siamo consci dei principi teoretici puri, ponendo mente alla necessità con cui la ragione ce li prescrive, e all'astrazione da tutte le condizioni empiriche che essa ci indica. Il concetto di una volontà pura deriva da quelle leggi, come la coscienza di un intelletto puro deriva da quei principii. Che questa sia la vera subordinazione dei nostri concetti e che soltanto la moralità ci scopra il concetto della libertà, e che quindi solamente la ragion pratica in questo concetto presenti alla ragione speculativa il problema più insolubile, per metterla con essa nel più grande imbarazzo, appare già da questo, che, poichè niente può venir spiegato nei fenomeni mediante il concetto della libertà, ma quivi il meccanismo della natura deve sempre costituire il filo conduttore; e inoltre anche l'antinomia della ragion pura, quando essa nella serie delle cause voglia salire all'incondizionato, s'involge nell'incomprensibile, tanto con un concetto quanto coll'altro, laddove l'ultimo (il meccanismo) è almeno atto alla spiegazione dei fenomeni; non si sarebbe venuto mai all'impresa pericolosa d'introdurre la libertà nella scienza, se la legge morale, e con essa la ragion pratica, non fossero pervenute a ciò, e non ci avessero imposto questo concetto. Ma anche l'esperienza conferma quest'ordine dei concetti in noi. Supponete che qualcuno asserisca della sua inclinazione lussuriosa, che essa gli è affatto invincibile, quando gli si presentano l'oggetto amato e l'occasione propizia; e domandate se, quando fosse rizzato una forca davanti alla casa, dove egli trova quest'occasione, per impiccarvelo non appena abbia goduto il piacere, in questo caso egli non vincerebbe la sua inclinazione. Non ci vuol molto a indovinare ciò che egli risponderebbe. Ma domandategli, se quando il suo principe, con minacce perfino della pena di morte immediata, pretendesse da lui una testimonianza falsa contro un uomo onesto, che il principe volesse eliminare con speciosi pretesti, allora egli, per quanto grande possa essere il suo amore alla vita, crederebbe possibile vincerlo. Forse egli non oserebbe assicurare, se lo vincerebbe o no: ma che ciò gli sia possibile, lo deve ammettere senza difficoltà. Egli giudica dunque di poter fare qualche cosa, perchè è conscio di doverlo fare, e conosce in sè la libertà, che altrimenti senza la legge morale gli sarebbe rimasta incognita.
  </p>
  
  <p class="testo_centrato testo_maiuscoletto">
    § 7. ― Legge fondamentale della ragion pura pratica.
  </p>
    
  <p class="testo_distanziato">
    Opera in modo, che la massima della tua volontà possa sempre valere in ogni tempo come principio di una legislazione universale.
  </p>
  
  <p class="testo_centrato testo_maiuscoletto">
    Scolio.
  </p>

  <p class="testo_distanziato">
    La geometria pura ha dei postulati come proposizioni pratiche, le quali però non contengono se non la supposizione che si possa fare qualcosa, e, se mai si richiedesse, si debba farla; e queste sono le sole proposizioni di essa, che riguardano un'esistenza. Sono adunque leggi pratiche sotto una condizione problematica della volontà. Ma qui la regola dice che si deve assolutamente operare in un certo modo. La regola pratica è dunque incondizionata, e quindi rappresentata a priori come una proposizione pratica categorica, mediante la quale la volontà viene assolutamente e immediatamente (per la stessa regola pratica, la quale dunque qui è legge) determinata oggettivamente. Poichè qui la ragion pura pratica in sè è immediatamente legislativa. La volontà è concepita come indipendente dalle condizioni empiriche, e quindi come volontà pura, determinata mediante la semplice forma della legge; e questo motivo determinante è considerato come la condizione suprema di tutte le massime. La cosa è abbastanza singolare, e non ha l'uguale in tutta la conoscenza pratica rimanente. Poichè il pensiero a priori di una legislazione universale possibile, il quale dunque è semplicemente problematico, vien presentato incondizionatamente come legge, senza prender nulla in prestito dall'esperienza o da una volontà esterna. Ma esso non è neanche un precetto, secondo il quale debba avvenire un'azione per cui è possibile un effetto desiderato (poichè allora la regola sarebbe sempre condizionata fisicamente); ma è una regola, che determina a priori semplicemente la volontà rispetto alla forma delle sue massime; e allora una legge, la quale serve semplicemente allo scopo della forma soggettiva dei principii non è impossibile, almeno a concepirla, come motivo determinante mediante la forma oggettiva di una legge in genere. La coscienza di questa legge fondamentale si può chiamare un fatto<sup><a href="Note.xhtml#nota_19" epub:type="noteref" role="doc-noteref" id="nota_19_ritorno">nota 19</a></sup> della ragione, non perchè si possa dedurre per ragionamenti da dati precedenti della ragione, p. es., dalla coscienza della libertà (perchè questa coscienza non ci è data prima), ma perchè essa ci s'impone per se stessa come proposizione sintetica a priori, la quale non è fondata su nessuna intuizione, nè pura nè empirica; benchè essa sarebbe analitica, se si presupponesse la libertà della volontà, per la quale però, come concetto positivo, si richiederebbe un'intuizione intellettuale, la quale qui non si può affatto ammettere. Eppure, per riguardare senza falsa interpretazione questa legge come data, si deve ben notare che essa non è empirica, ma è il fatto particolare della ragion pura, la quale per esso si manifesta come originariamente legislativa (<span xml:lang="la" class="testo_corsivo">sic volo, sic iubeo</span>).
  </p>
  
  <p class="testo_centrato testo_maiuscoletto">
    Corollario.
  </p>

  <p class="testo_distanziato">
    La ragion pura è per sè sola pratica, e dà (all'uomo) una legge universale, che noi chiamiamo legge morale.
  </p>

  <p class="testo_centrato testo_maiuscoletto">
    Scolio.
  </p>

  <p class="testo_distanziato">
    Il fatto sopra rammentato è innegabile. Occorre solo analizzare il giudizio, che gli uomini fanno sulla conformità delle loro azioni alla legge; e si vedrà sempre che qualunque cosa l'inclinazione possa dire in contrario, pure la loro ragione incorruttibile e obbligata mediante se stessa tiene sempre, in un'azione, la massima della volontà salda nella volontà pura, cioè in sè stessa, in quanto si considera come pratica a priori. Ora questo principio della moralità, appunto per l'universalità della legislazione, che lo fa motivo determinante formale supremo della volontà, senza tener conto di tutte le differenze soggettive di essa, la ragione lo definisce una legge per tutti gli esseri razionali, in quanto essi hanno in genere una volontà, cioè una facoltà di determinare la loro causalità mediante la rappresentazione di regole, e quindi in quanto sono capaci di azioni secondo principii, e per conseguenza anche secondo principii pratici a priori (poichè questi soltanto hanno quella necessità, che la ragione richiede pel principio). Esso non si limita dunque semplicemente all'uomo, ma si estende a tutti gli esseri finiti, che hanno la ragione e la volontà, anzi comprende perfino l'essere infinito come intelligenza, suprema. Ma nell'uomo la legge ha la forma di un imperativo, perchè in esso, a dir vero, come essere razionale, si può bensì supporre una volontà pura, ma in lui, in quanto essere soggetto a bisogni e a cause determinanti sensibili, non si può supporre una volontà santa, cioè tale che non sarebbe capace di nessuna massima contraria alla legge morale. Per quegli esseri la legge morale è dunque un imperativo, che comanda categoricamente, perchè la legge è incondizionata. La relazione di una tale volontà a questa legge è dipendenza, col nome di obbligo che significa costringimento a un'azione, benchè mediante la semplice ragione e la legge oggettiva di questa; la quale azione perciò si chiama dovere, perchè un libero arbitrio affetto patologicamente (quantunque non determinato patologicamente, e quindi ancor sempre libero), implica un desiderio che deriva da cause soggettive, e quindi può anche esser contrario spesso al motivo determinante oggettivo puro, e perciò abbisogna, come di costringimento morale, di un'opposizione della ragion pratica, che può esser chiamato un costringimento interno, ma intellettuale. Nell'intelligenza affatto sufficiente a se stessa il libero arbitrio vien rappresentato a ragione come non capace di veruna massima, che nello stesso tempo non possa essere una legge oggettiva; e il concetto della santità, che perciò le conviene, non la pone invero al di sopra di tutte le leggi pratiche, ma al di sopra di tutte le leggi praticamente restrittive, e quindi al di sopra dell'obbligo e del dovere. Questa santità della volontà è nondimeno un'idea pratica, la quale deve necessariamente servire di prototipo. Avvicinarsi all'infinito ad essa è l'unica cosa conveniente per tutti gli esseri razionali finiti; e questa idea tiene loro sempre giustamente davanti agli occhi la legge morale pura, che perciò si chiama anch'essa santa. Esser sicuri di questo progresso all'infinito delle proprie massime e dell'immutabilità di esse nel progresso costante, ossia la virtù è la cosa più alta che la ragion pratica finita possa effettuare. La quale, tuttavia, a sua volta, almeno come potere acquistato naturalmente, non può mai esser perfetta, perchè la sicurezza in tal caso non diventa mai certezza apodittica, e, come persuasione, è assai pericolosa.
  </p>

  <p class="testo_centrato testo_maiuscoletto">
    § 8. ― Teorema IV.
  </p>

  <p class="testo_distanziato">
    L'autonomia della volontà è l'unico principio di tutte le leggi morali e dei doveri che loro corrispondono: invece ogni eteronomia del libero arbitrio non solo non è punto la base di alcun obbligo, ma è piuttosto contrario al principio di questo e alla moralità della volontà. Cioè il principio unico della moralità consiste nell'indipendenza da ogni materia della legge (ossia da un oggetto desiderato), eppure nello stesso tempo nella determinazione del libero arbitrio mediante la semplice forma legislativa universale, di cui una massima dev'essere capace. Ma quell'indipendenza è la libertà, nel senso negativo; invece, questa legislazione propria della ragion pura e, come tale, pratica, è la libertà nel senso positivo. Dunque la legge morale non esprime nient'altro che l'autonomia della ragion pura pratica, cioè della libertà; e questa è anche la condizione formale di tutte le massime, alla quale condizione soltanto esse possono accordarsi con la legge pratica suprema. Se dunque la materia del volere, la quale non può esser altro che oggetto di un desiderio unito colla legge, entra nella legge pratica come condizione della possibilità di essa, allora ne deve seguire l'eteronomia del libero arbitrio, cioè la dipendenza dalla legge naturale, da un impulso o da un'inclinazione, e la volontà non si da essa stessa la legge, ma soltanto il precetto dell'osservanza razionale delle leggi patologiche; ma la massima, che in questo modo non può mai contenere la forma legislativa universale, in questo modo non solo non è la base di alcun obbligo, ma è anche contraria al principio d'una ragion pratica pura, e quindi anche all'intenzione morale, se pur l'azione che ne risulta dovesse esser conforme alla legge.
  </p>

  <p class="testo_centrato testo_maiuscoletto">
    Scolio.
  </p>

  <p class="testo_distanziato">
    Dunque, non può mai esser tenuta per legge pratica un precetto pratico, che indichi una condizione materiale (e quindi empirica). Infatti, la legge della volontà pura, che è libera, pone questa in una sfera del tutto diversa dall'empirica, e la necessità, che essa esprime, siccome non dev'essere una necessità naturale, così può consistere semplicemente nelle condizioni formali della possibilità di una legge in genere. Ogni materia delle regole pratiche si fonda sempre su condizioni soggettive, le quali non procurano loro, per esseri razionali, nessun'altra universalità se non l'universalità condizionata (nel caso che io desideri questa o quella cosa, che cosa debba fare per effettuarla), e si riferiscono tutte al principio della felicità propria. Ora è bensì innegabile, che ogni volere deve anche avere un oggetto, e quindi una materia; ma non perciò questa è il motivo determinante e la condizione della massima, perchè se essa è ciò, non si può esporre nella forma legislativa universale, perchè allora l'aspettazione dell'esistenza dell'oggetto sarebbe la causa determinante del libero arbitrio, e la dipendenza della facoltà di desiderare dall'esistenza di una cosa dovrebbe esser posta a base del volere; dipendenza la quale può sempre soltanto essere cercata nelle condizioni empiriche, e quindi non può mai fornire la base di una regola necessaria e universale. Così la felicità di altri esseri potrà essere l'oggetto della volontà	di un essere razionale. Ma, se essa fosse il motivo determinante della massima, si dovrebbe supporre, che  del benessere degli altri non soltanto sentiamo un piacere naturale, ma anche un bisogno, come lo richiede un sentimento simpatico negli uomini. Ma questo bisogno io non lo posso supporre in ogni essere razionale (niente affatto in Dio). Dunque, la materia della massima può bensì rimanere, ma non dev'essere la condizione di essa, perchè altrimenti questa non varrebbe come legge, che limita la materia, dev'essere nello stesso tempo un motivo di aggiungere questa materia alla volontà, ma non di presupporla. La materia sia, p. es., la mia propria felicità. Questa materia, se io l'attribuisco a ciascuno (come infatti posso fare negli esseri finiti) può diventare una legge pratica oggettiva, solo quando coprendo in essa la felicità degli altri. Dunque, la legge di promuovere la felicità degli altri non deriva dalla supposizione che questo sia un oggetto per il libero arbitrio di ciascuno, ma semplicemente da ciò, che la forma dell'universalità, di cui la ragione ha bisogno come di condizione per dare a una massima dell'amor proprio il valore oggettivo di una legge, diventa il motivo determinante della volontà; e quindi non era l'oggetto (la felicità degli altri) il motivo determinante della volontà pura, ma la semplice forma di legge, per cui io limitai la mia massima fondata sull'inclinazione, per procurarle l'universalità di una legge, e così farla atta alla ragion pura pratica. Soltanto da questa limitazione, e non dall'aggiunta di un motivo esterno, potrebbe allora derivare il concetto dell'obbligo di estendere la massima del mio amor proprio anche alla felicità degli altri.
  </p>

  <p class="testo_centrato testo_maiuscoletto">
    Scolio II.
  </p>

  <p class="testo_distanziato">
    Il preciso contrario del principio della moralità ha luogo, se vien fatto motivo determinante della volontà il principio della propria felicità; al quale, come ho mostrato di sopra, dev'essere ascritto in generale tutto ciò che ripone il motivo determinante, che deve servire come legge, in altro che nella forma legislativa della massima. Questa contraddizione non è semplicemente logica, come quella tra regole empiricamente condizionate, che però si vorrebbero elevare a principii necessarii della conoscenza, ma è pratica, e distruggerebbe affatto la moralità, se la voce della regione riguardo alla volontà non fosse così chiara, così impossibile a coprire, così distinta anche per l'uomo più volgare. Essa si può mantenere solo ancora nelle speculazioni ingarbugliate delle scuole, le quali sono abbastanza sfacciate da far il sordo a quella voce celeste, per mantenere una teoria che non costa rompicapi.
  </p>

  <p>
    Se uno, che del resto ti è amico intimo, pensasse di giustificarsi presso di te di una falsa testimonianza, che ha fatto, coll'addurre anzitutto il suo, secondo egli dice, sacro dovere della propria felicità, poi enumerasse i vantaggi, che egli si procurò con quel mezzo, facesse notare la prudenza, che egli usa, per esser sicuro da ogni scoperta, anche da quella da parte di te stesso, cui egli rivela il segreto solo per questo, per poterlo negare in ogni tempo; e poi sostenesse con tutta serietà di aver adempiuto a un vero dovere umano; allora tu o gli rideresti addirittura in faccia, o daresti indietro con orrore. Quantunque, se alcuno avesse fondato i suoi principii, semplicemente sui proprii vantaggi, tu non avresti da fare la minima opposizione a questo metodo. Oppure supponete, che qualcuno vi raccomandi un tale economo, a cui voi possiate confidare ciecamente tutti i vostri interessi, e che per ispirarvi fiducia, egli ve lo vanti come un uomo prudente, il quale sappia perfettamente il suo tornaconto, e di una attività instancabile, che non lasci passare nessuna occasione senza trarne profitto, e, infine, affinchè non rimangano timori di un vile egoismo di costui, egli continui a vantare come quegli sia pratico del vivere raffinato e non cerchi il suo piacere nell'ammassar denaro o nella libidine brutale, ma nell'estendere le sue cognizioni, in una scelta conversazione istruttiva, e anche nel far del bene al bisognoso, ma che del resto non sarebbe scrupoloso nei mezzi (i quali, però, traggono il loro valore o non valore soltanto dal fine), e che il danaro e la roba altrui gli servirebbero tanto come i proprii, appena sapesse di poter fare ciò senz'essere scoperto e liberamente; allora voi credereste che chi fa questa raccomandazione o si prenda giuoco di voi, o abbia perduto il senno. I limiti della moralità e dell'amor di se stesso sono segnati con tanta chiarezza e precisione, che anche l'occhio più volgare non può mancar di distinguere, se qualcosa appartenga all'una o all'altro. Le poche osservazioni seguenti possono invero parere superflue per una verità così evidente, ma esse servono almeno a questo, a procurare alquanto maggior chiarezza al giudizio della ragione umana ordinaria.
  </p>

  <p>
    Il principio della felicità può bensì fornire massime, ma non mai massime tali da servire come leggi della volontà, se anche di prendesse ad oggetto la felicità universale. Poichè, siccome la cognizione di esso si fonda soltanto su dati empirici, siccome ogni giudizio su di esso dipende in gran parte dall'opinione di ciascuno,  la quale inoltre è assai variabile, questo principio può dar leggi generali, ma non mai universali, ossia tali che in complesso si verifichino nel più dei casi, ma non tali da dover valere sempre e necessariamente; quindi su di esso non si possono fondare leggi pratiche. Appunto per ciò che qui un oggetto del libero arbitrio dev'esser posto a base della regola di questo, e quindi deve precedere la regola, questa non può esser riferita ad altro se non a ciò che si sente, e quindi all'esperienza, e può esser fondata soltanto su questa, e allora la diversità del giudizio dev'essere infinita. Questo principio non prescrive dunque a tutti gli esseri razionali le stesse regole pratiche, benchè esse, a dir vero, stiano tutte sotto un titolo comune, cioè quello della felicità. Ma la legge morale vien concepita come oggettivamente necessaria soltanto per questo, che essa deve valere per ognuno che abbia ragione e volontà.
  </p>

  <p>
    Ciò che sia da fare secondo il principio dell'autonomia del libero arbitrio, l'intelletto più volgare lo vede facilmente e senza alcun dubbio; ciò che sia da fare nella supposizione dell'eteronomia di esso, è difficile, e richiede la cognizione del mondo; cioè, che cosa sia dovere si presenta da sè a ciascuno; ma che cosa apporti un vantaggio vero e duraturo, è sempre, se questo vantaggio dev'essere esteso all'intera esistenza, avvolto in un'oscurità impenetrabile, e richiede molta prudenza per conformare la regola pratica così determinata, anche solo in modo sopportabile, mediante adatte eccezioni, ai fini della vita. Tuttavia la legge morale comanda a ciascuno l'osservanza, e l'osservanza più esatta. Quindi il giudicare ciò, che secondo questa legge è da fare, non dev'essere così difficile, che l'intelletto più volgare e meno esercitato non sappia cavarsela anche senz'alcuna esperienza del mondo.
  </p>

  <p>
    Soddisfare al comando categorico della moralità è sempre in potere di ognuno; soddisfare al precetto empiricamente condizionato della felicità è possibile solo di rado per ognuno, e per lo più non è possibile neanche rispetto a un unico scopo. La cagione è, che nel primo si tratta soltanto della massima, la quale dev'esser vera e pura, ma nel secondo si tratta anche delle forze e del potere fisico di produrre realmente un oggetto desiderato. Un comando, che ciascuno debba cercare di rendersi felice, sarebbe stolto; poichè non si comanda mai ad uno ciò che uno vuole già spontaneamente e immancabilmente di per se stesso. Si dovrebbe comandargli semplicemente le misure da prendere a tal uopo<sup><a href="Note.xhtml#nota_20" epub:type="noteref" role="doc-noteref" id="nota_20_ritorno">nota 20</a></sup>, o piuttosto dargliele, perchè egli non può tutto quello che vuole. Ma comandare la moralità, col nome di dovere, è affatto ragionevole; poichè al precetto di essa nessuno obbedisce volentieri, se esso è in contrasto con le inclinazioni, e, per quel che riguarda le norme sul modo di potersi conformare a questa legge, esse qui non devono essere insegnate, poichè ciò, che sotto questo rispetto ciascuno vuole, lo può anche.
  </p>

  <p>
    Chi ha perduto al giuoco, può bensì adirarsi di se stesso e della sua imprudenza; ma, se è conscio di aver barato al giuoco (benchè così abbia guadagnato), deve disprezzar se stesso, appena si metta a confronto colla legge morale. Questa dunque dev'essere ben altro che il principio della propria felicità. Poichè, per dover dire a se stesso: io sono un indegno, quantunque abbia riempito la mia borsa, si deve pur avere altra regola di giudizio che non per approvare se stesso e dire: io sono un uomo prudente, perchè ho aumentato il mio tesoro.
  </p>

  <p>
    Finalmente, c'è ancora nell'idea della nostra ragion pratica qualcosa, che accompagna la trasgressione di una legge morale, cioè l'esser meritevole di punizione. Ora il divenir partecipe della felicità non va punto legato col concetto d'una punizione, in quanto punizione. Perchè, sebbene chi così punisce, possa avere nello stesso tempo la buona intenzione di dirigere questa punizione anche a questo scopo, pure essa dev'esser anzitutto giustificata per se stessa come punizione, cioè come semplice male, sicché il punito, se la cosa finisce lì, ed egli non vede nessun favore nascosto dietro questo rigore, deve pur confessare, che ben gli sta, e che la sua sorte è perfettamente conforme al suo procedere. In ogni punizione come tale ci dev'essere anzitutto la giustizia, e questa costituisce l'essenziale di questo concetto. Con essa può invero esser legata anche la bontà; ma su questa il meritevole di punizione, secondo la sua condotta, non ha la minima ragione di contare. Dunque la punizione è un male fisico, che, se anche non fosse legato, come conseguenza naturale, col moralmente cattivo, pure dovrebbe esser legato come conseguenza secondo i principii di una legislazione morale. Ora se ogni delitto, anche senza guardare alle conseguenze fisiche rispetto al reo, è per sè meritevole di punizione, cioè fa perdere la felicità (almeno in parte), sarebbe manifestamente assurdo dire, che il delitto consiste appunto in questo, che il reo si è attirata una punizione, poichè ha diminuito la propria felicità (che, secondo il principio dell'amor di sè, dovrebbe essere il concetto proprio di ogni delitto). In questo modo la punizione sarebbe il motivo, per cui si chiama qualcosa un delitto, e la giustizia dovrebbe piuttosto consistere in questo: nell'astenersi da ogni punizione e impedire anche quelle naturali; poichè allora nell'azione non vi sarebbe più niente di cattivo<sup><a href="Note.xhtml#nota_21" epub:type="noteref" role="doc-noteref" id="nota_21_ritorno">nota 21</a></sup>, perchè i mali<sup><a href="Note.xhtml#nota_22" epub:type="noteref" role="doc-noteref" id="nota_22_ritorno">nota 22</a></sup>, che in caso diverso seguirebbero e per cui soltanto si chiama cattiva l'azione, ormai sarebbero tenuti lontani. Ma, infine, riguardare ogni punizione e ogni ricompensa soltanto come l'ordigno, che, in mano a una potenza superiore, dovrebbe solo servire a porre gli esseri razionali in azione per conseguire il loro scopo finale (la felicità), è troppo evidentemente un meccanismo della volontà annullatore di ogni libertà, perchè sia necessario fermarvisi.
  </p>

  <p>
    Più fine ancora, benchè altrettanto falsa, è la supposizione di coloro che ammettono un certo senso morale particolare, il quale, e non la ragione, determinerebbe la legge morale: secondo la quale supposizione la coscienza della virtù sarebbe legata immediatamente colla contentezza e col piacere; quella del vizio, invece, coll'inquietudine dell'animo e col dolore; e così abbandonano tutto al desiderio della propria felicità. Senza ripetere qui ciò che fu detto di sopra, voglio soltanto far notare l'illusione che qui ha luogo. Per immaginare il vizioso tormentato dall'inquietudine dell'anima mediante la coscienza dei suoi falli, essi lo devono immaginare già prima, quanto all'elemento principale del suo carattere, moralmente buono, almeno in qualche grado; così come devono immaginare già prima virtuoso colui, che è rallegrato dalla coscienza di azioni conformi al dovere. Quindi il concetto della moralità e del dovere dovette precedere ogni considerazione di questa contentezza, e non può esser derivato punto da questa. Ora si deve pur apprezzare prima l'importanza di ciò che noi chiamiamo dovere, l'autorità della legge morale, e il valore immediato che coll'osservanza di questa la persona acquista davanti a se stessa, per sentire quella contentezza nella coscienza della propria conformità alla legge, e l'amara rimostranza quando si deve rimproverarsi la trasgressione della legge. Non si può dunque sentire questa contentezza o questa inquietudine prima di conoscere l'obbligo, e porla a base di quest'ultimo. Si deve già essere un uomo onesto almeno a metà, per potersi fare anche soltanto una idea di quei sentimenti. Io non nego punto, del resto, che, come mediante la libertà la volontà umana può esser determinata immediatamente dalla legge morale, anche l'esercizio frequente conforme a questo motivo determinante, possa produrre infine soggettivamente un sentimento di contentezza di se stesso. Piuttosto è anche un dovere come un altro di stabilire e coltivare questo, che merita d'esser chiamato il sentimento morale; ma il concetto del dovere non può esser derivato da esso; altrimenti noi dovremmo immaginare il sentimento di una legge come tale, e fare oggetto della sensazione ciò che può esser pensato soltanto mediante la ragione. Il che, se non dev'essere una contraddizione grossolana, annullerebbe affatto ogni concetto del dovere, e in suo luogo porrebbe semplicemente un giuoco meccanico d'inclinazioni più squisite, che vengono talvolta a contrasto con inclinazioni più rozze.
  </p>

  <p>
    Ora, se noi paragoniamo il nostro principio supremo formale della ragion pura pratica (come di un'autonomia della volontà) con tutti i principii materiali della moralità fin qui esposti, possiamo presentare in una tavola tutti questi principii, come tali, coi quali invero sono esauriti ad un tempo tutti gli altri casi possibili, eccetto uno solo, che è formale; e così dimostrare ad evidenza come sia inutile cercare un altro principio diverso da quello ora esposto. Cioè, tutti i motivi determinanti possibili della volontà sono o semplicemente soggettivi e quindi empirici, oppure oggettivi e razionali; ma gli uni e gli altri sono o esterni o interni.
  </p>

  <p>
    I motivi determinanti pratici materiali nel principio della moralità sono:
  </p>

<table border="1">
	<thead>
		<tr>
			<td colspan="4" class="testo_centrato">SOGGETTIVI</td><td colspan="2" class="testo_centrato">OGGETTIVI</td>
		</tr>
	</thead>

	<tbody>
		<tr>
			<td colspan="2" class="testo_centrato">ESTERNI</td><td colspan="2" class="testo_centrato">INTERNI</td><td class="testo_centrato">INTERNI</td><td class="testo_centrato">ESTERNI</td>
		</tr>
		<tr>
			<td>dell'educazione (secondo Montaigne).</td><td>del governo civile (secondo Mandeville).</td><td>del sentimento fisico (secondo Epicuro).</td><td>del sentimento morale (secondo Hutcheson).</td><td>della perfezione (secondo Wolf e gli stoici).</td><td>della volontà di Dio (secondo Crusius e gli altri moralisti teologi).</td>
		</tr>
	</tbody>

</table>


  <p class="testo_distanziato">
    Quelli che stanno a sinistra sono tutti empirici, e manifestamente non servono al principio universale della moralità. Ma quelli di destra si fondano sulla ragione (perchè la perfezione, come essenza delle cose, la perfezione suprema rappresentata nella sostanza, cioè Dio, vanno pensate l'una e l'altra solo mediante concetti razionali). Ma il primo concetto, cioè quello della perfezione, può esser preso in senso teoretico; e allora non significa altro che l'integrità di ogni cosa nel suo genere (trascendentale) o di una cosa semplicemente come cosa in genere (metafisica); e di questo non si può trattare qui. Ma il concetto della perfezione in senso pratico  è l'attitudine ossia la sufficienza di una cosa a vari fini. Questa perfezione, come essenza dell'uomo, e quindi interna, è nient'altro che il talento, e ciò che rinforza o completa questo, cioè l'abilità. La perfezione suprema nella sostanza, cioè Dio, e quindi esterna (considerata nel rispetto pratico), è la sufficienza di quest'essere a tutti i fini in genere. Se dunque a noi devono prima esser dati dei fini, relativamente ai quali soltanto il concetto della perfezione (di una perfezione interna, in noi stessi, e di una esterna, in Dio) può diventar motivo determinante della volontà, ma un fine, come oggetto, che deve precedere la determinazione della volontà mediante una regola pratica e contenere il fondamento della possibilità di questa, quindi la materia della volontà, presa come motivo determinante della medesima, è sempre empirico, e quindi può servire al principio epicureo della dottrina della felicità, ma non mai al principio razionale puro della dottrina morale e del dovere (come i talenti e il favorirli sol perchè contribuiscono ai vantaggi della vita, o la volontà di Dio, se il conformarsi ad essa è stato preso ad oggetto della volontà, senza un principio pratico antecedente indipendente dall'idea di essa, possono divenir cause determinanti della volontà solo per la felicità, che noi aspettiamo da essi); così ne segue in primo luogo, che tutti i principii qui esposti sono materiali; in secondo luogo, che essi comprendono tutti i principii materiali possibili, e in fine la conclusione che, siccome i principii materiali non servono alla legge morale suprema (come si è dimostrato), il principio pratico formale della ragion pura, secondo il quale la semplice forma di una legislazione universale possibile mediante le nostre massime deve costituire il motivo determinante supremo e immediato della volontà, è l'unico principio possibile, che serva agl'imperativi categorici, cioè alle leggi pratiche (che fanno delle azioni un dovere), e in genere al principio della moralità, così nel giudizio, come pure nell'applicazione alla volontà umana, nella determinazione di essa.
  </p>

  <h4 id="002_001_001">1. Della deduzione dei principii della ragion pura pratica.</h4>

  <p class="testo_distanziato">
    L'Analitica dimostra, che la ragion pura può esser pratica, cioè può determinare per sè, indipendentemente da ogni elemento empirico, la volontà; ― e invero lo dimostra mediante un fatto in cui la ragion pura appare a noi realmente pratica, cioè l'autonomia nel principio della moralità, mediante il quale essa determina la volontà all'azione. ― Nello stesso tempo questa Analitica mostra che questo fatto è legato inseparabilmente colla coscienza della libertà e della volontà, anzi è identico con essa; e mediante esso la volontà di un essere razionale, che, come appartenente al mondo sensibile, si riconosce soggetto necessariamente come le altre cause efficienti, alle leggi di causalità, ha nel pratico, però nello stesso tempo da un altro lato, cioè come essere in sè, coscienza della propria coscienza determinabile in un ordine intelligibile delle cose, non conforme bensì a un'intuizione particolare di se stesso, ma a certe leggi dinamiche, che determinano la causalità di esso nel mondo sensibile; poichè è stato abbastanza dimostrato altrove, che la libertà, se ci è attribuita, ci trasporta in un ordine intelligibile delle cose.
  </p>
 
  <p>
    Ora, se noi confrontiamo con ciò la parte analitica della Critica della ragion pura speculativa, appare un notevole contrasto delle due Analitiche tra loro. Là non erano dei principii, ma l'intuizione sensibile pura (lo spazio e il tempo) il primo dato che rendeva possibile la conoscenza a priori, e  invero solo per gli oggetti dei sensi. Principii sintetici derivati da semplici concetti senza intuizione erano impossibili; anzi potevano esistere soltanto in relazione alla intuizione, che era sensibile, e quindi anche soltanto in relazione agli oggetti di un'esperienza possibile, perchè i concetti dell'intelletto, legati con quest'intuizione, rendevano possibile soltanto quella conoscenza, che chiamiamo esperienza. Oltre gli oggetti dell'esperienza, e quindi delle cose come noumeni, di pieno diritto era negata alla ragione speculativa ogni conoscenza positiva. Pure questa faceva tanto da porre al sicuro il concetto dei noumeni, cioè la possibilità, anzi la necessità di pensarli, e, p. es., salvava da ogni obiezione l'ammetter la libertà, considerata negativamente, come affatto compatibile con quei principii e quelle limitazioni della ragion pura teoretica, senza però di far conoscere di tali oggetti qualcosa di determinato e di estensivo, poichè essa piuttosto impediva ogni veduta intorno ad essi.
  </p> 

  <p>
    Invece la legge morale, quantunque non se ne dia nessuna veduta, pure presenta un fatto assolutamente inesplicabile con tutti i dati del mondo sensibile e con tutto l'àmbito dell'uso teoretico della nostra ragione; un fatto, che ci indica un mondo dell'intelletto puro, anzi lo determina in modo affatto positivo, e ce ne fa conoscere qualcosa, cioè una legge.
  </p>

  <p>
    Questa legge deve procurare al mondo dei sensi, come a una natura sensibile (per quanto riguarda gli esseri razionali), la forma di un mondo dell'intelletto, cioè di una natura soprasensibile, senza però recar danno al meccanismo di quella. Ora la natura nel senso più generale è l'esistenza di cose sotto leggi. La natura sensibile degli esseri razionali in genere è l'esistenza di essi sotto leggi condizionate empiricamente; quindi, per la ragione, è l'eteronomia. La natura soprasensibile degli stessi esseri è invece la loro esistenza secondo leggi, le quali sono indipendenti da ogni condizione empirica, e quindi appartengono all'autonomia della ragion pura. E, siccome le leggi, secondo le quali l'esistenza delle cose dipende dalla conoscenza, sono pratiche, così la natura soprasensibile, in quanto ci possiamo fare un concetto di essa, è nient'altro che una natura sotto l'autonomia della ragion pura pratica. Ma la legge di questa autonomia è la legge morale, la quale è dunque la legge fondamentale di una natura soprasensibile e di un mondo puro dell'intelletto, la copia del quale deve esistere nel mondo sensibile, per altro nello stesso tempo, senza danno delle leggi di questo. Si potrebbe chiamare quella natura l'archetipa (<span xml:lang="la" class="testo_corsivo">natura archetypa</span>), che noi conosciamo solamente nella ragione; ma questa, poichè contiene l'effetto possibile dell'idea della prima, come motivo determinante della volontà, si potrebbe chiamare l'ectipa (<span xml:lang="la" class="testo_corsivo">natura ectypa</span>). Poichè invero la legge morale ci trasporta in modo ideale in una natura, in cui la ragion pura, se fosse accompagnata dal potere fisico conveniente, produrrebbe il sommo bene; e determina la nostra volontà a dar la forma al mondo sensibile, come a un insieme di esseri razionali.
  </p>

  <p>
    Che quest'idea serva realmente come modello alla determinazione della nostra volontà, è confermato dall'attenzione più ordinaria su se stesso.
  </p>

  <p>
    Se la massima secondo la quale io ho intenzione di dare una testimonianza, vien esaminata mediante la ragion pratica, io guardo sempre com'essa sarebbe, se valesse quale legge universale della natura. È chiaro che in questo modo essa costringerebbe ciascuno alla sincerità. Poichè non è compatibile coll'universalità di una legge naturale, far valere delle testimonianze come prove, eppure come false per proposito. Così vien determinata la massima che io prendo, riguardo alla libera disposizione della mia vita, appena mi domando come essa dovrebbe essere, affinchè una natura si conservi secondo una legge di questa massima. Evidentemente in una natura simile nessuno potrebbe por fine arbitrariamente alla sua vita, poichè una tale situazione non sarebbe un ordine naturale permanente, e così in tutti gli altri casi. Ma nella natura reale, in quanto questa può essere un oggetto dell'esperienza, la volontà libera non è determinata da se stessa a tali massime, che potessero stabilire per se stesse una natura secondo leggi universali, oppure si adattassero da sè in una natura ordinata secondo esse; piuttosto sono inclinazioni particolari, che costituiscono un insieme naturale secondo leggi patologiche (fisiche), ma non una natura che fosse solo possibile mediante la nostra volontà secondo leggi pure pratiche. Tuttavia, mediante la ragione, noi siamo consci di una legge, alla quale sono soggette tutte le nostre massime, come se mediante la nostra volontà dovesse aver origine un ordine naturale. Quindi questa legge dev'essere l'idea di una natura non data empiricamente, eppur possibile mediante la libertà, perciò soprasensibile, alla quale noi diamo la realtà oggettiva, almeno nel rispetto pratico, perchè la consideriamo come oggetto della nostra volontà in quanto siamo esseri razionali puri.
  </p>

  <p>
    Dunque, la differenza tra le leggi di una natura, a cui la volontà è soggetta, e quella di una natura che è soggetta a una volontà (rispetto a ciò che implica relazione di questa volontà alle sue azioni libere), consiste in ciò, che in quella gli oggetti devono esser cause delle rappresentazioni che determinano la volontà, in questa invece la volontà dev'esser causa degli oggetti, sicchè la causalità di essa ha il suo motivo determinante soltanto nella facoltà razionale pura, la quale perciò può anche esser chiamata una ragion pura pratica.
  </p>

  <p>
    Quindi sono assai diversi i due problemi: come, da una parte, la ragione può conoscere oggetti a priori, e come d'altra parte, essa può esser immediatamente un motivo determinante della volontà, cioè della causalità dell'essere razionale rispetto alla realtà degli oggetti (semplicemente mediante il pensiero del valore universale delle sue massime come legge).
  </p>

  <p>
    Il primo problema, appartenendo alla Critica della ragion pura speculativa, richiede, che si spieghi anzitutto come sono possibili a priori intuizioni, senza le quali non ci può esser dato assolutamente nessun oggetto, e quindi neanche ne può esser conosciuto nessuno sinteticamente. La soluzione di questo problema riesce a ciò: che le intuizioni son tutte soltanto sensibili, quindi neppure rendono possibile una conoscenza speculativa, che vada oltre l'esperienza possibile, e che perciò tutti i principii di quella ragion pura speculativa non fanno altro, che render possibile l'esperienza o degli oggetti dati, o di quelli, che posson esser dati in infinito, ma non sono mai dati completamente.
  </p>

  <p>
    Il secondo, come appartenente alla Critica della ragion pratica, non richiede che si spieghi come siano possibili gli oggetti della facoltà di desiderare, poichè questo, come problema della conoscenza teoretica della natura, è lasciato alla Critica della ragione speculativa; ma soltanto come la ragione possa determinare la massima della volontà, se ciò avviene solo mediante rappresentazioni empiriche come motivi determinanti, ovvero se la ragion pura sarebbe pratica e legge di un ordine naturale possibile, non conoscibile punto empiricamente. La possibilità di una tale natura soprasensibile, il concetto della quale possa essere nello stesso tempo, mediante la nostra volontà libera, il fondamento della realtà di esso, non ha bisogno di alcuna intuizione a priori (di un mondo intelligibile), che in questo caso, come soprasensibile, dovrebbe anche essere impossibile per noi. Poichè si tratta solo del motivo determinante del volere nelle massime di questo, cioè se quello sia empirico o concetto della ragion pura (della conformità alla legge della ragion pura in genere), e come possa essere un concetto. Se la causalità della volontà pervenga o no alla realtà dell'oggetto, ciò rimane da giudicare ai principii teoretici della ragione, come ricerca della possibilità degli oggetti del volere, la cui intuizione perciò non costituisce alcun momento del problema pratico. Qui non si tratta del risultato, ma soltanto della determinazione della volontà e del motivo determinante della massima di questa, in quanto essa è una volontà libera. Infatti, posto che per la ragion pura la volontà sia conforme alla legge, di quel che avviene del potere di essa nell'attuazione, e se ne risulti realmente o no una natura secondo queste massime della legislazione di una natura possibile, di ciò non si occupa punto la critica, la quale ricerca soltanto, se e come la ragion pura può esser pratica, cioè determinante immediatamente la volontà.
  </p>

  <p>
    In questa parte dunque la critica può senza errore e deve cominciare dalle leggi pure pratiche e dalla loro realtà. Ma invece dell'intuizione essa pone a base di queste leggi il concetto della loro esistenza nel mondo intelligibile, cioè della libertà. Poichè questo concetto non significa nient'altro, e quelle leggi sono soltanto possibili in relazione con la libertà della volontà, ma nella supposizione di questa libertà sono necessarie; o inversamente questa è necessaria, perchè quelle leggi, come postulati pratici, sono necessarie. Ora come sia possibile questa coscienza delle leggi morali, o, che è lo stesso, quella della libertà, non si può spiegare di più, e soltanto si può difender bene la loro ammissibilità nella critica teoretica.
  </p>

  <p>
    L'esposizione del principio supremo della ragion pratica ora è terminata; cioè, si è dimostrato anzitutto quel che esso contiene, che esso esiste per sè affatto a priori e indipendentemente da principii empirici, e poi in che si differenzii da tutti gli altri principii pratici. Nella deduzione, cioè nella giustificazione del valore oggettivo e universale di questo principio e nell'esame della possibilità di una tale proposizione sintetica a priori, non si può sperare di proceder così bene, come avvenne coi principii dell'intelletto puro teoretico. Poichè questi si riferivano agli oggetti dell'esperienza possibile, cioè ai fenomeni, e si potè dimostrare che soltanto per ciò che questi fenomeni sono sottoposti alle categorie conforme a quelle leggi, i fenomeni stessi possono esser conosciuti come oggetti dell'esperienza, e che quindi ogni esperienza possibile, dev'essere conforme a codeste leggi. Ma io non posso procedere così nella deduzione della legge morale. Poichè non si tratta della conoscenza della natura degli oggetti che possono essere dati alla ragione in qualche altro modo, ma di una conoscenza, che può diventar il fondamento dell'esistenza degli oggetti stessi, e per la quale la ragione ha la causalità in un essere razionale, cioè della ragion pura, che può esser considerata come una facoltà che determina immediatamente la volontà.
  </p>

  <p>
    Ma ogni perspicacia umana è finita, quando siamo giunti alle forze o facoltà fondamentali, poichè la possibilità di esse non può esser concepita in nessun modo, ma non può neppur esser inventata ed ammessa arbitrariamente. Quindi nell'uso teoretico della ragione soltanto l'esperienza ci può autorizzare ed ammetterla. Ma questo succedaneo di addurre una prova empirica, invece di una deduzione dalle fonti della conoscenza a priori, qui ci è anche tolto rispetto alla facoltà della ragion pura pratica. Poichè ciò che ha bisogno di prendere dai principii dell'esperienza la prova della sua realtà, dev'esser dipendente dall'esperienza, quanto ai fondamenti della sua possibilità; ma la ragion pura, e nondimeno pratica, non può esser tenuta per tale in forza del suo concetto. Inoltre, la legge morale è data, per così dire, come un fatto della ragion pura, del quale noi siamo consci a priori, e che è apoditticamente certo, anche supposto che nell'esperienza non si potesse trovare nessun esempio, nel quale essa fosse esattamente osservata. Dunque, la realtà oggettiva della legge morale non può esser dimostrata mediante nessuna deduzione, con tutti gli sforzi della ragion teoretica, speculativa o sostenuta empiricamente, e quindi, se anche si volesse rinunziare alla certezza apodittica, quella realtà non potrebbe venir confermata mediante l'esperienza e così dimostrata a posteriori, e tuttavia essa è stabile per se stessa.
  </p>

  <p>
    Ma a questa deduzione invano cercata del principio morale sottentra qualcosa di diverso e affatto paradossale, cioè che essa stessa invece serve come principio della deduzione di una facoltà imperscrutabile, che nessuna esperienza doveva dimostrare, ma che la ragione speculativa (per trovare tra le sue idee cosmologiche l'incondizionato secondo la sua causalità, per non contradire se stessa) doveva ammettere almeno come possibile, cioè la facoltà della libertà, di cui la legge morale, che non abbisogna essa stessa di alcun motivo che la giustifichi, dimostra non semplicemente la possibilità, ma la realtà, negli esseri che riconoscono questa legge come obbligatoria per essi. La legge morale è invero una legge della causalità mediante la libertà, e quindi della possibilità di una natura soprasensibile, come la legge metafisica degli eventi nel mondo dei sensi era una legge della causalità della natura sensibile: e perciò quella determina ciò che la filosofia speculativa doveva lasciar indeterminato, cioè la legge per una causalità, il concetto della quale nella speculazione era soltanto negativo, e quindi soltanto esso procura a questo concetto la realtà oggettiva.
  </p>

  <p>
    Questa specie di credito della legge morale, quando essa stessa vien posta come principio della deduzione della libertà come causalità della ragion pura, poichè la ragion teoretica era obbligata ad ammettere almeno la possibilità di una libertà, è affatto sufficiente, invece d'ogni giustificazione a priori, a soddisfare il bisogno di essa. Poichè la legge morale dimostra la sua realtà in modo soddisfacente anche per la Critica della ragione speculativa, con questo che essa a una causalità concepita solo negativamente, la cui possibilità era per la ragione speculativa inconcepibile, eppure necessaria ad ammettere, aggiunge una determinazione positiva, cioè il concetto di una ragione che determina immediatamente la volontà (colla sola condizione di una forma legislativa universale delle sue massime). Così può dare per la prima volta la realtà oggettiva, benchè soltanto pratica, alla ragione, la quale nelle sue idee, se voleva procedere speculativamente, diveniva sempre trascendente; e muta l'uso trascendente della ragione in uso immanente (la ragione stessa è la causa efficiente nel campo dell'esperienza mediante le idee).
  </p>

  <p>
    La determinazione della causalità degli esseri del mondo sensibile come tale, non poteva mai esser incondizionata; eppure deve necessariamente esservi per tutta la serie delle condizioni qualcosa d'incondizionato, e quindi anche una causalità, che si determini affatto da sè. Perciò l'idea della libertà come di una facoltà di spontaneità assoluta, non era un bisogno, ma, per quel che riguarda la possibilità di essa, era un principio analitico della ragion pura speculativa. Ma, siccome è affatto impossibile dar un esempio conforme ad essa in qualche fatto empirico, perchè tra le cause delle cose, come fenomeni, non si può trovare nessuna determinazione della causalità, la quale sia affatto incondizionata, così noi potevamo sostenere il pensiero di una causa che agisca liberamente, soltanto ne applicavamo questo pensiero ad un essere nel mondo sensibile, in quanto d'altra parte vien considerato anche come noumeno; poichè dimostrammo che non vi è contraddizione a riguardare tutte le sue azioni come fisicamente condizionate, in quanto son fenomeni, ma considerare nello stesso tempo la causalità di queste come fisicamente incondizionata, in quanto l'essere agente è un essere intellettuale; e così a far del concetto della libertà il principio regolativo della ragione, per il quale invero io non conosco punto che cosa sia l'oggetto a cui vien attribuita tale causalità, ma pure tolgo l'ostacolo, poichè da una parte nella spiegazione degli eventi del mondo, e quindi anche delle azioni delle creature razionali, lascio al meccanismo della necessità naturale il diritto di retrocedere all'infinito dal condizionato alla condizione, ma d'altra parte conservo libero alla ragione speculativa il posto vuoto per essa, cioè l'intelligibile, per trasportarvi l'incondizionato. Ma io non potevo realizzare questo pensiero, cioè non lo potevo mutare in una conoscenza di un essere agente in tal modo neanche semplicemente rispetto alla possibilità di quest'essere. Questo posto vuoto lo occupa soltanto la ragion pura pratica, mediante una legge determinata della causalità in un mondo intelligibile (mediante la libertà), cioè mediante la legge morale. Perciò di niente invero si accresce la ragione speculativa relativamente alla sua cognizione; ma se ne accresce, tuttavia, relativamente alla certezza del suo concetto problematico della libertà, al quale qui vien procurata la realtà oggettiva, e, benchè solo pratica, pure indubitata. Anche il concetto di causalità, la cui applicazione, e quindi anche il significato di esso, ha luogo propriamente solo in relazione ai fenomeni per connetterli in esperienze (come dimostra la critica della ragion pura), essa non lo amplia in modo da estenderne l'uso oltre i detti limiti. Poichè, se essa andasse oltre, dovrebbe dimostrare come la relazione logica del principio e della conseguenza possa essere usata sinteticamente in un altro modo d'intuizione, diversa dalla sensibile, cioè come sia possibile la causa noumeno. Il che non può fare punto, ma, come ragion pratica, non considera menomamente questo, perchè pone nella ragion pura (che perciò si chiama pratica) solo il motivo determinante della causalità dell'uomo come essere sensibile (la quale causalità è data). Quindi usa il concetto della causa stessa, della cui applicazione agli oggetti per la conoscenza teoretica essa qui può affatto astrarre (perchè questo concetto vien sempre trovato a priori nell'intelletto, anche indipendentemente da ogni intuizione), non per conoscere gli oggetti, sì per determinare la causalità relativamente agli oggetti in genere, quindi non l'usa a nessun altro scopo che a quello pratico, e perciò può trasportare il motivo determinante della volontà nell'ordine intelligibile delle cose, poichè nello stesso tempo confessa volentieri di non intendere punto qual determinazione il concetto della causa possa avere per la conoscenza di queste cose. La causalità rispetto alle azioni della volontà nel mondo sensibile essa la deve riconoscere in modo affatto determinato, perchè altrimenti la ragion pratica non potrebbe produrre realmente nessun fatto. Ma essa non ha bisogno di determinare teoreticamente, ad uso della conoscenza della sua esistenza soprasensibile, il concetto che fa della sua propria causalità come noumeno, e quindi di poter dare ad esso, sotto questo rispetto, un significato. Poichè esso riceve un significato in altro modo, benchè solo per l'uso pratico, cioè mediante la legge morale. Anche teoricamente considerato, esso rimane sempre un concetto puro dell'intelletto, dato a priori, il quale può esser applicato agli oggetti, siano essi dati sensibilmente o no; benchè nell'ultimo caso non abbia nessun significato teoretico determinato o nessuna applicazione, ma sia semplicemente un pensiero formale, eppure essenziale dell'intelletto riguardo a un oggetto in genere. Il significato, che la ragione gli procura mediante la legge morale, è soltanto pratico, poichè l'idea di una legge di una causalità (della volontà) ha essa stessa una causalità, ossia ne è il motivo determinante.
  </p>

  <h4 id="002_001_002">2. Del diritto della ragion pura, nell'uso pratico, a un'estensione, che non le è possibile nell'uso speculativo per sè.</h4>

  <p>
    Nel principio morale abbiamo esposto una legge della causalità, la quale mette il motivo determinante della causalità molto al di sopra di tutte le condizioni del mondo sensibile, e non abbiamo semplicemente pensato la volontà, come questa possa esser determinata in quanto appartenente a un mondo intelligibile, e quindi il soggetto di questa volontà (l'uomo) come appartenente a un mondo intelligibile puro, benchè in questa relazione come non conosciuto da noi (come poteva avvenire secondo la Critica della ragion pura speculativa), ma l'abbiamo anche determinata rispetto alla sua causalità mediante una legge, la quale non può essere punto annoverata fra le leggi naturali del mondo sensibile. Quindi abbiamo esteso la nostra conoscenza oltre i limiti del mondo sensibile, la quale pretesa nondimeno la Critica della ragion pura speculativa dichiarò vana in ogni speculazione. Ora, com'è da conciliare qui l'uso pratico della ragion pura coll'uso teoretico della stessa, relativamente alla determinazione dei confini del suo potere?
  </p>

  <p>
    Davide Hume, dal quale, si può dire, incominciò propriamente ogni contestazione dei diritti di una ragion pura, che rendevano necessario un esame completo di essa, ragionò così. Il concetto di causa è un concetto, che contiene la necessità della connessione dell'esistenza del diverso, e, in vero, in quanto è diverso, in modo che se <span class="testo_corsivo">A</span>, vien posto, io conosco che qualcosa di affatto diverso da esso, <span class="testo_corsivo">B</span>, deve necessariamente anche esistere. Ma la necessità può essere attribuita a una concessione solo in quanto può esser conosciuta a priori; poichè l'esperienza farebbe conoscere di una connessione soltanto che essa è, ma non è che in quel modo necessario. Ora, egli dice, è impossibile conoscere a priori e come necessario il legame, che esiste fra una cosa e un'altra (o fra una determinazione e un'altra affatto differente da essa), se quel legame non ci vien dato nella percezione. Dunque, lo stesso concetto di causa è falso e ingannevole, e, per parlarne nei termini più miti, è un'illusione scusabile, in quanto l'abitudine (necessità soggettiva) di percepire sovente certe cose, o le loro determinazioni l'una accanto o dopo l'altra, come associate nella loro esistenza, è presa senz'avvedersene per una necessità oggettiva di porre una tale connessione negli oggetti stessi; e così il concetto della causa è usurpato e non è acquistato in modo giusto, anzi non può mai essere acquistato o attestato, perchè esso richiede una connessione in sè vana, chimerica, e che non resiste davanti a nessuna ragione, e alla quale non può mai corrispondere alcun oggetto. Così relativamente a ogni conoscenza, che riguarda l'esistenza delle cose (la matematica quindi ne rimase ancora esclusa) era presentato anzitutto l'empirismo, come la sola origine dei principii, ma insieme con esso il più rigido scetticismo relativamente all'intera scienza della natura (come filosofia). Poichè, secondo tali principii, noi non possiamo mai inferire da date determinazioni delle cose, quanto alla loro esistenza, ad una conseguenza (poichè a ciò si richiederebbe il concetto di una causa, il quale contenesse la necessità di una tale connessione); possiamo soltanto, secondo la regola dell'immaginazione, attendere casi simili a casi precedenti, ma questo attendere non è mai sicuro, per quanto spesso si possa avverare. Anzi di nessun evento si potrebbe dire, che deve averlo preceduto qualcosa, a cui esso seguì necessariamente, cioè che dovette avere una causa; e quindi se anche si conoscessero casi sì frequenti, in cui vi fosse un simile antecedente, da poterne trarre una regola, non si potrebbe perciò ammettere che ciò accada sempre e necessariamente in questo modo; e così si dovrebbe anche lasciare al cieco caso, in cui cessa ogni uso della ragione, il suo diritto, che stabilisce e rende incontrastabile lo scetticismo, relativamente alle deduzioni, che salgono dagli effetti alle cause.
  </p>

  <p>
    La matematica per si lungo tempo ancora se l'era cavata, perchè Hume riteneva che le proposizioni di essa fossero tutte analitiche, cioè procedessero da una determinazione all'altra, in virtù dell'identità, e quindi secondo il principio di contraddizione (ma ciò è falso, perchè esse sono piuttosto tutte sintetiche, e benchè, p. es., la geometria non si occupi dell'esistenza delle cose, ma soltanto della loro determinazione a priori in un'intuizione possibile, pure procede benissimo come per concetti causali da una determinazione <span class="testo_corsivo">A</span> a un'altra affatto diversa <span class="testo_corsivo">B</span>, come tuttavia connessa necessariamente con quella). Ma quella scienza, tanto pregiata per la sua certezza apodittica, deve pure infine esser vinta dall'empirismo nei principii, per lo stesso motivo, per cui Hume, in luogo della necessità oggettiva nel concetto della causa, pose l'abitudine; e deve pure rassegnarsi, malgrado tutto il suo orgoglio, a moderare le pretese ardite, che comandavano il consenso a priori, e ad aspettar l'approvazione del valore universale delle sue proposizioni dal favore degli osservatori; i quali però come testimoni non esiterebbero a confessare, che ciò, che il geometra propone come principii, essi l'hanno anche sempre osservato, e quindi, sebbene ciò non fosse necessario, pure concederebbero di poterlo attendere così in avvenire. In questo modo l'empirismo di Hume nei principii conduce inevitabilmente allo scetticismo anche rispetto alla matematica, e quindi in ogni uso teorico scientifico della ragione (poichè quest'uso appartiene o alla filosofia o alla matematica). Se l'uso ordinario della ragione (in un abbattimento così terribile come si vede accadere nei capisaldi delle cognizioni) debba cavarsela meglio, e non piuttosto sia involto ancor più irreparabilmente in questa distruzione di ogni sapere, e quindi non debba seguire dagli stessi principii uno scetticismo universale (il quale però colpirebbe soltanto i dotti), ne lascio giudicare a ciascuno.
  </p>

  <p>
    Ora, per quel che riguarda il mio lavoro nella Critica della ragion pura, al quale invero diede occasione la dottrina scettica di Hume, ma che andò molto più avanti, e abbracciò l'intero campo della ragion pura teoretica nell'uso sintetico, e quindi anche di ciò che in genere si chiama metafisica, riguardo al dubbio del filosofo scozzese relativo al concetto di causalità io procedetti nel modo seguente. Se Hume (come avviene per altro quasi dapertutto) riteneva gli oggetti dell'esperienza per cose in se stesse e dichiarava il concetto della causa una menzogna e un'illusione, faceva benissimo, poichè delle cose in se stesse e delle loro determinazioni in quanto tali non si può vedere come, per il fatto che vien posta qualche cosa <span class="testo_corsivo">A</span>, debba anche esser posta necessariamente qualche altra cosa <span class="testo_corsivo">B</span>; e quindi egli non poteva per nulla ammettere una tale conoscenza a priori delle cose in se stesse. Tanto meno l'acuto uomo poteva ammettere un'origine empirica di questo concetto, poichè questa contradice affatto alla necessità della connessione, che costituisce l'essenziale del concetto di causalità; e quindi era bandito questo concetto, e gli sottentrava l'abitudine nell'osservazione del corso delle percezioni.
  </p>

  <p>
    Ma dalle mie ricerche risultò che gli oggetti, coi quali siamo in relazione nell'esperienza, non sono punto cose in sè, ma soltanto fenomeni, e che quantunque nelle cose in se stesse non si possa affatto comprendere, anzi sia impossibile vedere come, se è posto <span class="testo_corsivo">A</span>, debba esser contradittorio non porre <span class="testo_corsivo">B</span>, che è affatto diverso da <span class="testo_corsivo">A</span> (la necessità della connessione tra <span class="testo_corsivo">A</span> come causa e <span class="testo_corsivo">B</span> come effetto), pure è affatto concepibile che essi come fenomeni devono essere necessariamente legati in un'esperienza in un certo modo (p. es. rispetto alla relazione di tempo) e non possono esser separati senza contraddire a quel legame, mediante il quale è possibile quest'esperienza, nella quale essi sono oggetti e sono conoscibili soltanto da noi. E così sta pure nel fatto: sicchè io potrei non solo dimostrare il concetto della causa secondo la sua realtà oggettiva relativamente agli oggetti dell'esperienza, ma anche dedurlo, come concetto a priori, a cagione della necessità della connessione che esso implica, cioè ricavare la sua possibilità dall'intelletto puro, senza origini empiriche: e così, dopo aver eliminato l'empirismo della sua origine, potevo anche togliere radicalmente la conseguenza inevitabile dell'empirismo, cioè lo scetticismo, dapprima rispetto alla scienza della natura, poi per ciò, che seguiva perfettamente  dagli stessi motivi anche rispetto alla matematica, due scienze che vengon riferite agli oggetti dell'esperienza possibile; e con questo toglievo completamente il dubbio su tutto ciò che la ragion teoretica asserisce di comprendere.
  </p>

  <p>
    Ma che avviene dell'applicazione di questa teoria della causalità (e così pure di tutte le altre; poichè senza di esse non può aver luogo nessuna conoscenza dell'esistente) alle cose, che non son oggetti dell'esperienza possibile, ma son oltre i suoi limiti? Giacchè io ho potuto dedurre la realtà oggettiva di questi concetti soltanto riguardo agli oggetti dell'esperienza possibile. Ma appunto questo, che io li ho salvati soltanto in questo caso, in cui ho dimostrato che mediante questi concetti si possono tuttavia pensare gli oggetti, benchè non si possano determinare a priori; questo è ciò che dà loro un posto nell'intelletto puro, dal quale essi sono riferiti agli oggetti in genere (sensibili, o non sensibili). Se qualcosa manca ancora, è la condizione dell'applicazione di queste categorie, e specialmente di quella della causalità, agli oggetti, cioè l'intuizione, che, se non è data, rende impossibile l'applicazione allo scopo della conoscenza teoretica dell'oggetto, come noumeno; la quale dunque, se alcuno l'arrischia (com'è anche avvenuto nella Critica della ragion pura), viene affatto impedita, mentre tuttavia la realtà oggettiva del concetto rimane sempre e può anche essere usata pei noumeni, ma senza che si possa in minimo grado determinare questo concetto teoreticamente e così effettuare una conoscenza. Invece, che questo concetto non contenga niente d'impossibile anche in relazione a un oggetto, fu dimostrato per il fatto, che gli fu assicurato un posto nell'intelletto puro in ogni applicazione agli oggetti dei sensi; e benchè poi riferito alle cose in sè (le quali non possono essere oggetti dell'esperienza), non sia capace di nessuna determinazione per la rappresentazione di un oggetto determinato, ad uso di una conoscenza teoretica, pure esso poteva ancor sempre esser capace per un altro uso (forse per l'uso pratico) di una determinazione per l'applicazione di esso; il che non sarebbe, se, secondo Hume, questo concetto della causalità contenesse qualcosa, che fosse assolutamente impossibile a pensare.
  </p>

  <p>
    Ora, per iscoprire questa condizione dell'applicazione del concetto menzionato ai noumeni, dobbiamo soltanto richiamare alla memoria, perchè non ci contentiamo dell'applicazione di esso agli oggetti dell'esperienza, ma desidereremmo anche adoperarlo per le cose in sè. Poichè appare tosto, che non è un fine teoretico, ma pratico, quello che ci fa una necessità di questo desiderio. Quand'anche lo effettuassimo, noi non faremmo per la speculazione nessun vero profitto nella scienza della natura e in genere relativamente agli oggetti, che ci possono esser dati in un modo qualunque, ma tutt'al più faremmo un passo avanti dal sensibilmente condizionato (in cui abbiamo già abbastanza da fare a rimanervi e a percorrer diligentemente la catena delle cause) al soprasensibile, per completare e limitare la nostra conoscenza dal lato dei principii, laddove rimarrebbe sempre un abisso infinito fra quei limiti e ciò che conosciamo, e avremmo dato ascolto a una vana curiosità piuttosto che a un desiderio profondo di sapere.
  </p>

  <p>
    Ma, oltre la relazione in cui l'intelletto sta con gli oggetti (nella conoscenza teoretica), esso ne ha anche una con la facoltà di desiderare, la quale per ciò si chiama volontà, e volontà pura, in quanto l'intelletto puro (che in tal caso si chiama ragione) è pratico mediante la semplice rappresentazione  d'una legge. La realtà oggettiva di una volontà pura, o, che è lo stesso, di una ragion pura pratica, è data nella legge morale a priori, per così dire, mediante un fatto, poichè così si può chiamare una determinazione della volontà, la quale è inevitabile, benchè non si fondi su principii empirici. Ma nel concetto di volontà è già contenuto il concetto di causalità, e quindi in quello di volontà pura il concetto di una causalità con libertà, e cioè di una causalità, che non è determinabile secondo leggi naturali, e quindi non è capace di un'intuizione empirica, come prova della sua realtà, ma però giustifica perfettamente nella legge pura pratica a priori la sua realtà oggettiva, tuttavia (com'è facile a vedere) non allo scopo dell'uso teoretico, ma semplicemente dell'uso pratico della ragione. Ora il concetto di un essere, che ha la volontà libera, è il concetto di una <span xml:lang="la" class="testo_corsivo">causa noumenon</span>, e che questo concetto non contraddica a se stesso, è già stato accertato per il fatto, che il concetto di una causa come derivante interamente dall'intelletto puro, e nello stesso tempo anche accertato mediante la deduzione quanto alla sua realtà oggettiva relativamente agli oggetti in genere, e inoltre indipendente, per la sua origine, da tutti gli oggetti sensibili, e quindi per sè non limitato ai fenomeni (se non quando se ne volesse fare un uso teoretico determinato), può senza dubbio esser applicato a cose come puri enti dell'intelletto. Ma, poichè a questa applicazione non può esser sottoposa nessuna intuizione, come quella che può esser sempre soltanto sensibile, così la <span xml:lang="la" class="testo_corsivo">causa noumenon</span> rispetto all'uso teoretico della ragione, benchè sia un concetto possibile e pensabile, tuttavia è un concetto vuoto. Ma ora io non desidero neanche conoscere teoreticamente la natura di un essere, in quanto ha una volontà pura; a me basta indicarla come tale mediante quel concetto, e quindi soltanto legare il concetto della causalità con quello della libertà (e con ciò che ne è inseparabile, la legge morale, come motivo determinante di essa), il quale diritto mi appartiene assolutamente in virtù dell'origine pura e non empirica del concetto di causa, mentre non mi credo in potere di farne alcun altro uso fuorchè in relazione alla legge morale, la quale determina la sua realtà; cioè soltanto un uso pratico.
  </p>

  <p>
    Se io avessi tolto, con Hume, al concetto della causalità la realtà oggettiva nell'uso teoretico<sup><a href="Note.xhtml#nota_23" epub:type="noteref" role="doc-noteref" id="nota_23_ritorno">nota 23</a></sup> non solo rispetto alle cose in se stesse (al soprasensibile), ma anche rispetto agli oggetti dei sensi; esso avrebbe perduto ogni significato e, come un concetto teoreticamente impossibile, sarebbe stato dichiarato affatto inutile; e poichè del niente non si può fare nessun uso, l'uso pratico di un concetto teoreticamente nullo sarebbe stato assurdo. Ma se il concetto di una causalità empiricamente incondizionata è vuoto (senza un'intuizione conveniente), esso è pur sempre possibile, e si riferisce a un oggetto indeterminato; invece di questo, tuttavia nella legge morale, e quindi nel rapporto pratico, gli vien dato un significato; e così io non ho invero alcuna intuizione, che gli determini la sua realtà oggettiva teoretica, ma esso ha nondimeno un'applicazione reale, che si manifesta in concreto nelle intenzioni, ossia nelle massime, cioè ha la realtà pratica, che può esser indicata; il che poi è sufficiente a giustificarlo anche riguardo ai noumeni.
  </p>

  <p>
    Ma questa realtà oggettiva di un concetto puro dell'intelletto, una volta introdotta nel campo del soprasensibile, dà ormai a tutte le altre categorie, benchè sempre solo in quanto son in unione necessaria col motivo determinante della volontà pura (colla legge morale), anche una realtà oggettiva; ma soltanto quella, che non si può applicare se non praticamente, mentre essa non ha il minimo influsso per estendere la conoscenza teoretica di questi oggetti, come cognizione della natura di essi mediante la ragion pura. Così vedremo poi anche in sèguito, che le categorie si riferiscono sempre soltanto agli esseri come intelligenze, e in questi stessi soltanto alla relazione della ragione verso la volontà, quindi sempre soltanto al pratico, e oltre a ciò non si arrogano nessuna conoscenza di questi esseri; ma, d'altronde, quanto alle proprietà appartenenti al modo di rappresentarsi teoreticamente tali cose soprasensibili, e che potrebbero esser legate con esse, queste sono tutte ascritte non al sapere, sibbene soltanto al diritto (ma nel rapporto pratico alla necessità) di ammetterle e di supporle, anche dove si ammettono esseri soprasensibili (come Dio) secondo un'analogia, cioè secondo la relazione pura della ragione, di cui ci serviamo praticamente rispetto agli esseri sensibili; e così mediante l'applicazione al soprasensibile, ma soltanto nel rapporto pratico, non si dà il minimo pretesto alla ragion pura teoretica a vagare nel trascendente.
  </p>

</body>
</html>
