<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="it" lang="it">
<head>
    <title>Critica della ragion pura di Immanuel Kant</title>
    <link href="../Styles/Style0001.css" rel="stylesheet" type="text/css"/>
</head>
<body>
<div>DOTTRINA TRASCENDENTALE DEL METODO</div>


<p class="testo_distanziato">
Se io prendo a considerare il complesso di tutte le conoscenze della nostra ragion pura e speculativa come un edifizio, di cui per lo meno abbiamo in noi l'idea, posso dire: nella Dottrina trascendentale degli elementi noi abbiamo calcolato presso a poco e determinato il materiale dell'edifizio, e quale e di quale altezza e solidità questo sia per riuscire. Certamente s'è trovato che, sebbene noi avessimo in animo una torre, che avrebbe dovuto levarsi fino al cielo la provvista dei materiali tuttavia non era sufficiente se non per una casa abitabile, che era per le nostre occorrenze, sul piano dell'esperienza, abbastanza spaziosa e elevata; ma quell'impresa audace per mancanza di materia doveva fallire, senza contare poi la confusione delle lingue che doveva inevitabilmente dividere pel disegno i lavoratori, volendo costruire ciascuno per sè secondo un suo progetto. Ora per noi si tratta non tanto dei materiali, quanto piuttosto del disegno, ed, essendo noi avvertiti di non arrischiare su un progetto fatto a caso e alla cieca, che potrebbe sorpassare tutti i nostri mezzi, e non potendo d'altronde rinunziare alla costruzione di una solida abitazione, bisogna fare il piano di un edifizio in relazione con i materiali che ci son dati e che insieme sono proporzionati ai nostri bisogni.
</p>

<p>
Io intendo dunque per dottrina trascendentale del metodo la determinazione delle condizioni formali di un sistema completo di ragion pura. Noi a tale scopo ci occuperemo di una disciplina, d'un canone, di un'architettonica e infine d'una storia della ragion pura; e faremo, dal punto di vista trascendentale, quello che nelle scuole s'è cercato di fare sotto nome di logica pratica, rispetto all'uso dell'intelletto in generale, ma si è fatto male, perchè, non limitandosi a un modo speciale di conoscenza intellettuale (per es. quello puro) e nè anche a certi oggetti, la logica generale, senza prendere a prestito conoscenze da altre scienze, non può far altro che proporre titoli di metodi possibili e formule tecniche, di cui ci serviamo per il lato sistematico delle scienze d'ogni specie che rendono il novizio, prima di cominciare, pratico di nomi, il cui significato e il cui uso si deve soltanto più tardi imparare a conoscere.
</p>


<h6 id="cap_0004_0001_0001_0001_0004_0002">CAPITOLO I</h6>
<p>
La disciplina della ragion pura.
</p>

<p class="testo_distanziato">
I giudizi negativi, che non sono negativi soltanto per la forma logica, ma anche pel contenuto, non sono in nessuna stima speciale pel desiderio che gli uomini hanno di conoscere; e sono considerati dirittura come nemici gelosi del nostro stimolo conoscitivo, che spinge incessantemente a dilatare il nostro orizzonte, e c'è bisogno quasi d'una apologia, per procurar loro non più che qualche sopportazione, e ancora più, per conciliar loro un po' di favore e di considerazione.
</p>

<p>
Si può, in verità, esprimere, logicamente, in forma negativa tutte le proposizioni che si vuole; ma, rispetto al contenuto della nostra conoscenza in generale, se essa è estesa o se è limitata per mezzo d' un giudizio, quelle negative hanno unicamente l'ufficio proprio di impedire l'errore. Quindi anche le proposizioni negative, che devono impedire una falsa conoscenza, dove tuttavia non è possibile mai un errore, sono di certo ben vere, ma sono pure vuote; cioè non sono punto adeguate al loro fine, e appunto perciò spesso riescono ridicole; come il detto di quel retore, che Alessandro senza esercito non avrebbe potuto conquistare nessuna regione.
</p>

<p>
Ma dove i limiti della nostra conoscenza possibile sono molto angusti, l'incentivo a giudicare grande, l'apparenza, che si presenta, assai fallace e rilevante il danno proveniente dall'errore, lì il lato negativo della istruzione, che serve solamente a preservarci dagli errori, ha anche maggior importanza di alcuni ammaestramenti positivi, onde la nostra conoscenza potrebbe ricevere incremento. Disciplina dicesi la costrizione per la quale la tendenza costante a deviare da certe regole vien limitata e da ultimo distrutta. Essa è diversa dalla cultura, che deve conferire soltanto un'attitudine senza toglierne per contro una preesistente. Per l'educazione di un talento, che già per se stesso ha tendenza a manifestarsi, la disciplina porterà dunque un contributo negativo<sup><a href="pagina_6_note_libro.xhtml#nota_66_II" id="nota_66_II_ritorno">nota 66</a></sup>, ma la cultura e l'insegnamento (<span xml:lang="de"><span class="testo_corsivo">Doctrin</span></span>) un contributo positivo.
</p>

<p>
Che il temperamento, come i talenti, che si concedono volentieri un movimento libero e illimitato (come l'immaginazione e lo spirito), abbia, per certi rispetti, bisogno d'una disciplina, ognuno facilmente l'ammetterà. Ma che la ragione, a cui spetta propriamente di prescrivere a tutte le altre attività<sup><a href="pagina_6_note_libro.xhtml#nota_67_II" id="nota_67_II_ritorno">nota 67</a></sup> la loro disciplina, può certamente parere strano; e nel fatto essa appunto perciò è sfuggita finora a una tale umiliazione, perchè di fronte alla solennità e al decoro profondo, con cui essa incede, nessuno poteva alla leggiera entrare nel sospetto di un frivolo giuoco di essa con immagini al luogo di concetti e con parole invece di cose.
</p>

<p>
Nell'uso empirico non c'è bisogno d'una critica della ragione, perchè i suoi principii sono soggetti alla pietra di paragone dell'esperienza da un esame continuo; del pari nè anche nella matematica, dove i concetti devono essere rappresentati <span class="testo_corsivo">in concreto</span> nella intuizione pura, e ogni cosa che è infondata e arbitraria, si fa perciò subito manifesta. Ma là dove nè l'intuizione empirica nè quella pura mantengono la ragione per una carreggiata visibile, cioè nell'uso trascendentale secondo concetti puri, allora essa ha tanto bisogno d'una disciplina, che freni la sua tendenza a estendersi al di là degli stretti confini dell'esperienza possibile, e la tenga lontana da ogni licenza ed errore, che, si può dire, tutta la filosofia della ragion pura non mira se non a quest'utilità negativa. Ad errori particolari si può portar rimedio con una censura, e alle cause di essi con una critica. Ma dove, come nella ragion pura, c'è tutto un sistema di illusioni e di fallacie, che si connettono bene tra loro e si radunano sotto principii comuni, allora par sia necessaria tutta una speciale legislazione negativa, che, sotto nome di disciplina desunta dalla natura della ragione e degli oggetti del suo uso puro, costituisca quasi un sistema di previdenze e di esame di sè, innanzi al quale nessuna falsa apparenza sofistica possa reggere, ma si deve palesare subito malgrado tutte le ragioni del suo mascheramento.
</p>

<p>
Ma è da notar bene che in questa seconda parte principale della critica trascendentale io non indirizzo la disciplina della ragion pura al contenuto, ma soltanto al metodo della conoscenza, tratta dalla ragion pura. La prima cosa s'è fatta già nella Dottrina degli elementi. Ma l'uso della ragione, quale che sia l'oggetto a cui si applichi, ha tanto di simile, e tuttavia, in quanto esso deve essere trascendentale, è insieme così essenzialmente distinto da ogni altro, che senza la Dottrina negativa, che metta sull'avviso, di una disciplina particolarmente fatta a tal uopo, non si possono evitare gli errori che devono necessariamente nascere dall'adozione inopportuna di tali metodi, che certamente in altri casi convengono alla ragione, ma non qui.
</p>

<p id="cap_0004_0001_0001_0001_0004_0002_sez_I">
SEZIONE PRIMA
</p>
<p class="testo_centrato testo_maiuscoletto">
La disciplina della ragion pura nell'uso dommatico.
</p>

<p class="testo_distanziato">
La matematica fornisce l'esempio più luminoso di una ragione che si estende felicemente da sè senza aiuto dell'esperienza. Gli esempi sono contagiosi, segnatamente per queste facoltà, che naturalmente si lusinga di avere in altri casi quella stessa fortuna, che le è toccata in uno. Quindi la ragion pura spera potersi estendere nell'uso trascendentale altrettanto felicemente e fondatamente, quanto le è accaduto nell'uso matematico, specialmente se essa applica lì lo stesso metodo, che qui le è stato di così evidente utilità. Ci preme dunque molto sapere, se il metodo per giungere alla certezza apodittica, che nella scienza or ora detta si dice matematica, sia lo stesso di quello con cui appunto si cerca in filosofia la stessa certezza, che dovrebbe dirsi dommatica.
</p>

<p>
La conoscenza filosofica è conoscenza razionale per concetti, la matematica per costruzione di concetti. Ora, costruire un concetto significa: esporre a priori un'intuizione a esso corrispondente. Per la costruzione di un concetto si richiede dunque un'intuizione non empirica, che per conseguenza, in quanto intuizione, è un oggetto particolare, ma deve nondimeno, come costruzione d'un concetto (di una rappresentazione universale), esprimere nella rappresentazione qualche cosa che valga universalmente per tutte le intuizioni possibili, appartenenti allo stesso concetto. Così io costruisco un triangolo, rappresentando un oggetto corrispondente a questo concetto mercè la semplice immaginazione della intuizione pura, o, secondo questa, anche sulla carta, nell'intuizione empirica, ma ambedue le volte del tutto a priori, senza averne tolto il modello da nessuna esperienza. La particolare figura qui descritta è empirica, e nondimeno serve a esprimere il concetto senza pregiudizio della sua universalità, poichè in questa intuizione empirica si guarda sempre all'operazione della costruzione del concetto, cui molte determinazioni, per es, la grandezza, dei lati e degli angoli sono affatto indifferenti, e però si astrae da queste differenze, che non mutano il concetto del triangolo.
</p>

<p>
La conoscenza filosofica considera dunque il particolare solo nell'universale, la matematica l'universale nel particolare, anzi nel singolo, ma sempre a priori e mercè la ragione, per modo che, come questo singolo è determinato in certe condizioni universali della costruzione, così, egualmente, l'oggetto del concetto, a cui questo singolo corrisponde soltanto quale suo schema, dev'esser pensato universalmente determinato.
</p>

<p>
In questa forma, pertanto, consiste la differenza essenziale di queste due specie di conoscenza razionale, e non poggia sulla differenza della loro materia od oggetto. Coloro, i quali han creduto distinguere la filosofia dalla matematica col dire che quella ha per oggetto soltanto la qualità, questa invece solo la quantità, han preso l'effetto per la causa. La forma della conoscenza matematica è la causa, per cui essa può riferirsi unicamente a quantità. Giacchè non c'è se non il concetto di quantità che si possa costruire, cioè esporre a priori nella intuizione, laddove le qualità non si possono rappresentare in nessun'altra intuizione che in quella empirica. Quindi una conoscenza razionale di esse non è possibile se non per concetti. Così nessuno può avere una intuizione corrispondente al concetto della realtà d'altronde che dalla esperienza; ma non ne verrà mai a parte a priori, da se stesso e prima della coscienza empirica di essa. La forma conica si può far vedere senza nessun sussidio empirico, semplicemente secondo il concetto; ma il colore di questo cono dovrà esser dato prima in una o in un'altra esperienza. Il concetto di una causa in generale io non posso in alcun modo rappresentarlo nell'intuizione, salvo che in un esempio, che mi offra l'esperienza, e così via. Del resto la filosofia tratta, al pari della matematica, delle quantità, per es., della totalità, dell'infinità, ecc. La matematica si occupa anche della differenza tra linee e superfici come spazi di qualità diversa, della continuità dell'estensione come d'una qualità di essa. Ma benchè esse in tali casi abbiano un oggetto comune, il modo tuttavia di considerarlo mediante la ragione è nella trattazione filosofica tutt'altro che in quella matematica. Quella si attiene semplicemente ai concetti universali, questa non può far nulla col semplice concetto, ma si affretta tosto all'intuizione, in cui essa considera il concetto <span class="testo_corsivo">in concreto</span>, e pur nondimeno empiricamente, ma soltanto in un'intuizione, che essa ha presente a priori, cioè che essa ha costruita, e in cui quello, che è conseguenza delle condizioni generali della costruzione, deve universalmente valere anche dell'oggetto del concetto costruito.
</p>

<p>
Si dia a un filosofo il concetto di un triangolo e gli si lasci trovare, a modo suo, in che rapporto la somma dei suoi angoli sta con l'angolo retto. Egli non ne ha se non il concetto della sua figura, che è chiusa da tre linee rette, e in essa il concetto di altrettanti angoli. Ebbene, rifletta su questo nuovo concetto quanto vuole, non ne caverà mai nulla di nuovo. Può analizzare e chiarire il concetto della linea retta o di un angolo o del numero tre, ma non giungere ad altre proprietà, che non siano punto in questi concetti. Si proponga invece questa questione al geometra. Egli comincia subito a costruire un angolo. Sapendo che due angoli retti equivalgono insieme quanto insieme tutti gli angoli contigui che da un punto possono tirarsi su una linea, prolunga un lato del suo triangolo e ottiene due angoli contigui, che insieme sono uguali a due retti. Divide quindi l'angolo esterno di questi due, tirando una parallela al lato opposto del triangolo, e vede che ne viene un angolo contiguo esterno, che è uguale all'interno, e così via. In questo modo, attraverso una catena di sillogismi, sempre guidato dalla intuizione, perviene a una soluzione del tutto chiara e insieme universale della questione.
</p>

<p>
Ma la matematica non costruisce soltanto delle quantità (<span xml:lang="la"><span class="testo_corsivo">quanta</span></span>), come nella geometria, sì anche la semplice quantità (<span xml:lang="la"><span class="testo_corsivo">quantitatem</span></span>), come nell'algebra, in cui astrae affatto dalla natura dell'oggetto, che va concepito secondo codesto concetto di quantità. Essa sceglie allora una certa segnatura di tutte le costruzioni delle quantità in generale (numeri), come addizione, sottrazione, estrazione di radice e così via; e dopo aver anche segnato il concetto generale delle quantità secondo i loro differenti rapporti, rappresenta nell'intuizione, secondo certe regole generali, ogni operazione, che vien generata o modificata dalla quantità; dove una quantità dev'esser divisa da un'altra, essa mette insieme i caratteri dell'una e dell'altra nella forma che designa la divisione e così via, e giunge quindi, mercè una costruzione simbolica, allo stesso modo appunto della geometria per una costruzione estensiva o geometrica (degli oggetti stessi) là, dove la conoscenza discorsiva, mediante semplici concetti, non avrebbe potuto giungere mai.
</p>

<p>
Quale può essere la causa di queste posizioni così diverse, in cui si trovano due artefici della ragione, dei quali l'uno procede secondo concetti, l'altro secondo intuizioni, che egli rappresenta a priori in conformità dei concetti? Secondo le sopra esposte dottrine trascendentali fondamentali, questa causa è chiara. Non si tratta qui di proposizioni analitiche, che possano essere ricavate dalla semplice scomposizione dei concetti (nel che il filosofo senza dubbio avrebbe il vantaggio sul suo rivale), ma di proposizioni sintetiche, che devono esser conosciute a priori. Giacchè io non devo guardare a quello, che realmente penso nel mio concetto del triangolo (questo è nulla più della semplice definizione); anzi devo proceder oltre passando alle proprietà, che non sono in questo concetto, ma tuttavia gli appartengono. Ora, questo non è possibile, se io non determino il mio oggetto per le condizioni o dell'intuizione sensibile o dell'intuizione pura. Il primo procedimento sarebbe soltanto una proposizione empirica (mercè la misura dei suoi angoli), che non avrebbe universalità e ancor meno necessità, e di cui non è qui il caso. Il secondo procedimento invece è la costruzione matematica, e propriamente qui la geometria, per mezzo della quale in un'intuizione pura, come in un'intuizione empirica, aggiungo il molteplice, che appartiene allo schema del triangolo, quindi al suo concetto, onde le proposizioni sintetiche universali devono assolutamente essere costruite.
</p>

<p>
Io dunque sul triangolo invano filosoferei, cioè rifletterei discorsivamente, senza perciò andare menomamente al di là della semplice definizione, da cui invece avrei dovuto, come di ragione, cominciare. C'è bensì una sintesi trascendentale di meri concetti, che, alla sua volta, non riesce se non al filosofo, la quale per altro non riguarda mai più che una cosa in generale, quali che siano le condizioni, in cui la percezione di essa possa appartenere alla esperienza possibile. Ma, nei problemi matematici non si tratta di questo ne in generale della esistenza, bensì delle proprietà degli oggetti in se stessi, solo in quanto queste son legate al concetto di essi.
</p>

<p>
Nell'esempio addotto noi abbiamo cercato soltanto di mostrare qual grande differenza ci sia tra l'uso discorsivo della ragione e quello intuitivo mediante la costruzione dei concetti. Ora si domanda naturalmente, quale sia la causa, che rende necessario questo doppio uso della ragione, e a quali condizioni si possa conoscere se abbia luogo soltanto il primo, o anche il secondo.
</p>

<p>
Ogni nostra conoscenza infine si riferisce a intuizioni possibili: perchè soltanto da queste è dato un oggetto. Ora un concetto a priori (un concetto non empirico) o contiene già in sè una intuizione pura, e allora può essere costruito; ovvero non contiene altro che la sintesi di possibili intuizioni, che non son date a priori; e allora per mezzo di esso si può ben giudicare sinteticamente e a priori, ma soltanto discorsivamente secondo concetti, e non intuitivamente mediante la costruzione del concetto.
</p>

<p>
Ora di tutte le intuizioni non è data a priori se non la semplice forma dei fenomeni, spazio e tempo; e un concetto di questi come <span xml:lang="la"><span class="testo_corsivo">quanta</span></span> si può rappresentare a priori nell'intuizione o insieme con la qualità di essi (la loro forma), o anche semplicemente la loro quantità (la semplice sintesi del molteplice omogeneo) mediante un numero. Ma la materia dei fenomeni, onde ci son date nello spazio e nel tempo le cose, non può esser rappresentata se non nella percezione, quindi a posteriori. L'unico concetto, che rappresenti a priori questa forma empirica dei fenomeni, è il concetto di cosa in generale; e la conoscenza sintetica di essa non può fornirci a priori altro che la semplice regola della sintesi di ciò che la percezione può dare a posteriori, ma non mai l'intuizione dell'oggetto reale, poichè questa deve necessariamente essere empirica.
</p>

<p>
Le proposizioni sintetiche relative a cose in generale, la cui intuizione non può darsi punto a priori, sono trascendentali. Non si possono quindi dare mai a priori proposizioni trascendentali per costruzione di concetti, ma soltanto secondo concetti. Esse racchiudono soltanto la regola, secondo la quale dev'esser cercata empiricamente una certa unità sintetica di ciò, che non può esser rappresentato intuitivamente a priori (delle percezioni). Ma esse non possono in nessun caso mai rappresentare un solo dei loro concetti a priori, ma possono far ciò soltanto a posteriori, mediante la esperienza, che secondo quei principii sintetici comincia a diventar possibile.
</p>

<p>
Se di un concetto si dee giudicare sinteticamente, si deve uscire da questo concetto, e uscirne per passare alla intuizione, in cui esso è dato. Infatti, se si restasse a quello che è contenuto nel concetto, il giudizio sarebbe semplicemente analitico, e un chiarimento del pensiero per quel che effettivamente è contenuto in esso. Ma dal concetto io posso passare all'intuizione pura o empirica ad esso corrispondente, per esaminarlo in essa <span class="testo_corsivo">in concreto</span> e per conoscere a priori o a posteriori ciò che s'appartiene all'oggetto suo. La prima è conoscenza razionale matematica mercè la costruzione del concetto; la seconda, la semplice conoscenza empirica (meccanica), che non può dar mai proposizioni necessarie e apodittiche. Così, io potrei analizzare il mio concetto empirico dell'oro, senza con questo guadagnarvi altro, che di poter enumerare tutto ciò, che effettivamente penso nella mia parola, onde ne viene bensì un miglioramento logico nella mia conoscenza, ma non si ottiene nè un aumento nè un'aggiunta. Se invece prendo la materia, che si presenta sotto questo nome, ho con essa percezioni, che mi procureranno diverse proposizioni sintetiche, ma empiriche. Il concetto matematico d'un triangolo io lo costruirei, cioè lo darei nell'intuizione, a priori, e per questa via avrei una conoscenza sintetica ma razionale. Ma se mi è dato il concetto trascendentale di una realtà, sostanza, forza, ecc., esso non designa nè un'intuizione empirica, nè un'intuizione pura, bensì soltanto la sintesi delle intuizioni empiriche (che dunque non possono essere date a priori); e però da esso poichè la sintesi non può passare a priori all'intuizione che le corrisponde, non può neppure risultare una proposizione sintetica determinante, ma soltanto un principio della sintesi<sup><a href="pagina_6_note_libro.xhtml#nota_68_II" id="nota_68_II_ritorno">nota 68</a></sup> di possibili intuizioni empiriche. Una proposizione trascendentale, adunque, è una conoscenza razionale sintetica secondo semplici concetti e però discorsiva, in quanto per essa diviene innanzi tutto possibile ogni unità sintetica della conoscenza empirica, ma nessuna intuizione per essa è data a priori.
</p>

<p>
Così c'è un doppio uso della ragione, che, a parte l'universalità delle conoscenze e la loro origine a priori, che hanno l'uno e l'altro in comune, sta tuttavia nel processo molto diverso, e diverso per questo, che nel fenomeno, come quello in cui tutti gli oggetti ci son dati, ci son due elementi: la forma (spazio e tempo), la quale può esser conosciuta e determinata affatto a priori, e la materia (il lato fisico) o il contenuto, che designa un qualcosa, che s'incontra nello spazio e nel tempo, e però contiene un'esistenza e corrisponde alla sensazione. Rispetto a questo secondo elemento, che non può in modo determinato esser dato mai altrimenti che in modo empirico, noi non possiamo avere a priori se non concetti indeterminati di sintesi di sensazioni possibili, in quanto essi appartengono all'unità dell'appercezione (in un'esperienza possibile). Rispetto al primo elemento possiamo determinare a priori i nostri concetti nella intuizione, in quanto ci creiamo nello spazio e nel tempo gli oggetti stessi mediante sintesi uniformi, considerandoli semplicemente come <span xml:lang="la"><span class="testo_corsivo">quanta</span></span>. Quello rappresenta l'uso della ragione secondo concetti, nel quale noi non possiamo fare altro, che riportare i fenomeni, secondo il loro reale contenuto, sotto concetti; fenomeni, che non possono essere determinati a ciò se non empiricamente, cioè a posteriori (ma conformemente a quei concetti, quali regole di una sintesi empirica); questo è l'uso della ragione per costruzione dei concetti, in cui questi, poichè essi non possono andare a priori a un'intuizione, perciò stesso possono essere dati e determinati a priori e senza alcun dato empirico di sorta nell'intuizione pura. Esaminare se e fino a che punto tutto ciò che esiste (una cosa nello spazio e nel tempo) è un <span xml:lang="la"><span class="testo_corsivo">quantum</span></span> o no, che in caso deve esser rappresentata una esistenza o un difetto, fino a che punto questo qualcosa (che riempie lo spazio o il tempo), sia un primo sostrato o una semplice determinazione, abbia una relazione per la sua esistenza con qualcos'altro come causa o effetto, e infine se stia isolato o in dipendenza reciproca con altre cose rispetto all'esistenza, esaminare la possibilità di questa esistenza, la realtà e necessità, o i loro contrari: tutto ciò spetta alla conoscenza razionale per concetti, che vien detta filosofica. Ma determinare nello spazio una intuizione a priori (forma), dividere il tempo (durata), o semplicemente conoscere l'universale della sintesi di una e medesima cosa nel tempo e nello spazio e la grandezza che ne risulta di una intuizione in generale (numero), questo è opera della ragione per costruzione di concetti, e si dice matematica.
</p>

<p>
La gran fortuna, che incontra la ragione mediante la matematica, posta affatto naturalmente a credere, che, se non essa stessa, il suo metodo, farebbe buona riuscita anche fuori del campo delle quantità, in quanto essa riporta tutti i suoi concetti a intuizioni, che essa può dare a priori, si da rendersi, per così dire, padrona della natura, laddove la filosofia pura, con i suoi concetti discorsivi a priori, si immischia da guastamestieri nella natura, senza rendere a priori intuitiva la realtà di cotesti concetti e così appunto accettabile. Pare che ai maestri in quest'arte non facesse di certo difetto la fiducia in se stessi nè al pubblico le grandi aspettazioni della loro abilità, se essi dovevano una volta occuparsene. Infatti, non avendo essi filosofato mai sulla loro matematica (difficile impresa!) a loro la differenza specifica d'un uso della ragione dall'altro non viene punto alla mente. Regole correnti e usate empiricamente, che essi tolgono dalla ragione comune, valgono a loro in luogo di assiomi. A loro non importa guari donde possano provenire i concetti di spazio e tempo, di cui (come delle sole quantità originarie) essi si occupano; e così non par loro che sia utile indagare l'origine dei concetti puri dell'intelletto, nonchè l'ambito della loro validità, bensì soltanto servirsene. In tutto ciò fanno benissimo, se non sorpassano i limiti loro imposti, cioè la natura. Ma così essi s'avventurano senz'accorgersene, dal campo della sensibilità sul terreno incerto dei concetti puri nonchè trascendentali, dove la base (<span xml:lang="la"><span class="testo_corsivo">instabilis tellus, innabilis unda</span></span>) non permette loro nè di fermarvi il piede, nè di nuotarvi, e possono fare soltanto qualche passo leggiero, di cui il tempo non può conservare la minima traccia, laddove il loro cammino della matematica batte una strada regia, che anche la più tarda posterità può battere con fiducia.
</p>

<p>
Poichè noi ci siamo fatti un dovere di determinare esattamente e con certezza i limiti della ragion pura nell'uso trascendentale, ma questa specie di tendenza ha in sè questo di speciale, che, nonostante le avvertenze più insistenti e più chiare, essa si lascia sempre tenere a bada dalla speranza prima di abbandonare del tutto il suo disegno di giungere, oltre i limiti delle esperienze, sin negli attraenti paesi dell'intellettuale: così è necessario togliere quasi l'ultima àncora a una speranza fantastica, e mostrare che l'adozione del metodo matematico in questa sorta di conoscenza non può procacciare il menomo vantaggio, se non dovesse esser quello di scoprirgli tanto più evidentemente i suoi punti deboli; che la geometria e la filosofia son due cose affatto diverse, benchè si diano scambievolmente la mano nella scienza della natura; e che quindi il processo dell'una non può mai essere imitato dall'altra.
</p>

<p>
La solidità della matematica poggia su definizioni, assiomi, dimostrazioni. Io mi contenterò quindi di mostrare che nessuno di questi elementi, nel senso in cui li prende il matematico, può esser dato nè imitato dalla filosofia; che il geometra col suo metodo non può fare nella filosofia se non edifici di carta, e il filosofo col suo non può, nel campo della matematica, se non far delle chiacchere, laddove qui la filosofia consiste nel conoscere i suoi limiti, e lo stesso matematico, se il suo talento non è già limitato da natura e chiuso nella sua specialità, non può respingere gli avvertimenti della filosofia, nè mettersi al di sopra di essi.
</p>

<p>
1<sup>o</sup> <span class="testo_maiuscoletto">Delle definizioni.</span> Definire, come dice la stessa parola, non può significare altro che esporre originariamente il concetto esplicito di una cosa dentro i suoi limiti<sup><a href="pagina_6_note_libro.xhtml#nota_69_II" id="nota_69_II_ritorno">nota 69</a></sup>. Giusta una tale esigenza un concetto empirico, non può essere definito, ma soltanto spiegato. Giacchè, non avendo noi in esso se non alcune note di una certa specie d'oggetti dei sensi, non è mai sicuro se con questa parola, che designa lo stesso oggetto, una volta io non pensi più note, e un'altra volta meno; così nel concetto dell'oro l'uno può pensare, oltre il peso, il colore, la durezza, anche la proprietà che esso non arrugginisce, l'altro magari non saper nulla di questa. Ci si serve di certe note soltanto finchè siano sufficienti alla distinzione: invece nuove osservazioni alcune ne tolgono, altre ne aggiungono, sicchè il concetto non sta mai dentro limiti sicuri. E del resto, a che dovrebbe servire il definire un tal concetto, se, ove si tratta per es. dell'acqua e delle sue proprietà, non ci si ferma a quello che si pensa con la parola «acqua», ma si passa all'esperienza, e si deve fare della parola con le poche note, che vi si attengono, soltanto una designazione e non un concetto della cosa onde la pretesa definizione non è altro che una determinazione della parola? In secondo luogo, per parlare esattamente, nè anche un concetto dato a priori per es. sostanza, causa, diritto, equità, può esser definito. Giacchè io non posso mai esser sicuro, che la chiara rappresentazione di un concetto dato (ancora confuso) sia stata sviluppata esplicitamente, salvo che io sappia, che essa è adeguata all'oggetto. Ma poichè il concetto di questo, com'è dato, può contenere molte rappresentazioni oscure, che noi nell'analisi tralasciamo, quantunque in pratica ce ne serviamo sempre; così l'esplicatezza dell'analisi del mio concetto è sempre dubbia e può esser resa, mercè molteplici esempi, soltanto probabile, ma non mai apodittica. Invece del termine «definizione», io userei a preferenza quello di esposizione, che resta sempre cauto, e il critico può farla valere fino a un certo punto e intanto conservar qualche dubbio quanto alla esplicatezza. Poichè dunque nè i concetti empirici, nè quelli dati a priori possono essere definiti, non restano se non i concetti arbitrariamente pensati su cui si possa tentare questa operazione. In questo caso io posso sempre definire il mio concetto, giacchè debbo pur sapere cosa ho voluto pensare, poichè l'ho fatto io stesso di proposito, ed esso non mi è stato dato nè dalla natura dell'intelletto, nè dalla esperienza; ma allora non posso dire di avere perciò definito un vero oggetto. Infatti, se il concetto riposa su condizioni empiriche, per es. un orologio marino, allora l'oggetto e la sua possibilità non è dato ancora da questo concetto arbitrario; io per esso non so mai se egli abbia un oggetto, e la mia spiegazione può significare piuttosto una dichiarazione (del mio progetto) anzi che una definizione dell'oggetto. Sicchè non rimangono altri concetti, che si prestino a definizione, fuorchè quelli, che contengono una sintesi arbitraria, i quali possono essere costruiti a priori; e però soltanto la matematica ha definizioni. L'oggetto, infatti, che essa concepisce, essa anche lo rappresenta a priori nell'intuizione, e questo può certamente contenere nè più nè meno del concetto, poichè fu dato originariamente dalla spiegazione del concetto dell'oggetto, cioè senza ricavare la spiegazione da qualche altra cosa. La lingua tedesca, per le espressioni esposizione, esplicazione, dichiarazione e definizione non ha altro che una parola: <span xml:lang="de"><span class="testo_corsivo">Erklärung</span>></span>, e quindi noi dobbiamo allontanarci un po' dal rigore della esigenza, per cui rifiutavamo alle spiegazioni filosofiche il titolo di definizione; e intendiamo limitare tutta la nostra osservazione a questo: che le definizioni filosofiche non sono se non esposizioni di concetti dati, le definizioni matematiche invece costruzioni di concetti originariamente foggiati, e quelle sono fatte soltanto analiticamente per scomposizione (la cui compiutezza non è apoditticamente certa), queste sinteticamente, e creano quindi il concetto stesso, laddove le prime soltanto lo spiegano. Donde segue:
</p>

<p>
<span class="testo_corsivo">a)</span> Che nella filosofia non si deve imitare la matematica, permettendo le definizioni, salvo che quasi in via di semplice esperimento. Giacchè, essendo queste definizioni analisi di concetti dati, così questi concetti precedono, benchè ancora confusi, e l'esposizione incompleta precede la completa in guisa che da alcune note, che abbiamo ricavate da un'analisi ancora incompiuta, noi possiamo dedurne qualche altra prima d'essere giunti alla esposizione completa, cioè alla definizione; in una parola, nella filosofia la definizione, come chiarezza precisa, deve piuttosto conchiuder l'opera che iniziarla<sup><a href="pagina_6_note_libro.xhtml#nota_70_II" id="nota_70_II_ritorno">nota 70</a></sup>. Al contrario, nella matematica noi non abbiamo un concetto prima della definizione, come quella dalla quale anzi tutto il concetto è dato; essa dunque deve, e  può, cominciare sempre di lì.
</p>

<p>
<span class="testo_corsivo">b)</span> Le definizioni matematiche non possono mai sbagliare. Infatti, il concetto essendo dato primieramente della definizione, contiene precisamente quello che la definizione vuole si pensi per mezzo di esso. Ma quantunque pel contenuto niente possa esservi di falso, può tuttavia talvolta, benchè soltanto raramente, esservi difetto nella forma (nella veste), ossia rispetto alla precisione. Così la comune definizione della circonferenza, che è una linea curva di cui tutti i punti sono equidistanti da uno stesso punto (centro), ha il difetto, che vi è inclusa senza necessità la determinazione di curva. Perchè dev'esserci un teorema particolare, che è conseguenza della definizione e può facilmente essere dimostrato: che ogni linea, di cui tutti i punti sono equidistanti da uno stesso punto, è curva (nessuna parte di essa è retta). Le definizioni analitiche invece possono sbagliare in più modi, o introducendo note che non sono realmente nel concetto, o difettando nella compiutezza, che costituisce l'essenziale di una definizione, poichè della compiutezza della sua analisi così non si può essere affatto certi. Perciò il metodo della matematica nel definire non si può imitare nella filosofia.
</p>

<p>
2<sup>o</sup> <span class="testo_maiuscoletto">Degli assiomi</span>. Questi sono principii sintetici a priori, in quanto sono immediatamente certi. Ora, un concetto non si può unire con un altro sinteticamente e immediatamente, poichè, per poter andare di là dal concetto, abbiamo bisogno di una terza conoscenza mediatrice. E poichè la filosofia non è se non conoscenza razionale, secondo concetti, non si troverà in essa nessun principio che meriti nome di assioma. La matematica, invece, è capace di assiomi perchè essa può riunire a priori e immediatamente i predicati dell'oggetto mediante la costruzione dei concetti nell'intuizione dell'oggetto stesso, per es. che tre punti giacciono sempre in un piano. Al contrario un principio sintetico derivante semplicemente da concetti non può esser mai immediatamente certo, per es. la proposizione: tutto ciò che accade ha la sua causa; dovendo io riferirmi a una terza cosa, cioè alla condizione della determinazione temporale nell'esperienza, e non potendo conoscere un tal principio direttamente, immediatamente dai soli concetti. I principii discorsivi sono dunque tutt'altra cosa dai principii intuitivi, o assiomi. Quelli richiedono sempre ancora una deduzione, della quale questi possono fare del tutto a meno; e poichè questi, appunto per la stessa ragione, sono evidenti, ― ciò che i principii filosofici, con tutta la loro certezza, non possono tuttavia pretendere mai, ― così ci manca infinitamente a che una qualunque proposizione sintetica della ragion pura e trascendentale sia così evidente (come malamente ci si vuole esprimere) come la proposizione: due per due è uguale a quattro. Io per verità nell'Analitica, nella tavola dei principii dell'intelletto puro, ho anche concepito certi assiomi dell'intuizione; se non che il principio ivi addotto non era esso stesso un assioma, ma serviva soltanto a fornire il principio della possibilità degli assiomi in generale, e per se stesso era soltanto un principio tratto da concetti. Infatti la possibilità della matematica dev'essere dimostrata nella filosofia trascendentale. La filosofia, dunque, non ha assiomi, e non può mai imporre i suoi principii a priori così assolutamente, ma deve adattarsi a giustificare il suo diritto rispetto ad essi e con una solida deduzione.
</p>

<p>
3<sup>o</sup> <span class="testo_maiuscoletto">Delle dimostrazioni</span>. Soltanto una prova apodittica, in quanto è intuitiva, può dirsi dimostrazione. L'esperienza c'insegna bensì ciò che esiste, ma non che non possa essere altrimenti. Quindi principii di prova empirici non possono darci nessuna prova apodittica. Da concetti a priori (nella conoscenza discorsiva) non può nascere mai una certezza intuitiva, o evidenza, per quanto il giudizio, del resto, possa essere apoditticamente certo. Soltanto la matematica, dunque, possiede dimostrazioni; poichè essa, non da concetti, ma dalla costruzione di essi, cioè dall'intuizione, che può esser data a priori, in corrispondenza ai concetti, ricava la sua conoscenza. Lo stesso procedimento dell'algebra con le sue equazioni, donde essa per riduzione desume la verità insieme con la prova, non è per vero una costruzione geometrica, ma è pure una costruzione caratteristica, in cui con i segni si rappresentano i concetti, segnatamente del rapporto delle quantità nell'intuizione, e, senza guardare punto all'elemento euristico, tutte le deduzioni sono assicurate dagli errori pel fatto che ognuna di esse è messa sott'occhio; la conoscenza filosofica invece dee rinunziare a questo vantaggio, dovendo trattare sempre <span xml:lang="la"><span class="testo_corsivo">in abstracto</span></span> (per concetti) dell'universale, laddove la matematica può studiare l'universale in concreto (nell'intuizione particolare), e tuttavia per una rappresentazione pura a priori, in cui ogni passo falso è visibile. Io potrei quindi dire le prime piuttosto prove acromatiche (discorsive), poichè esse non si possono fare se non per semplici parole (per l'oggetto nel pensiero), anzi che dimostrazioni, che, come indica già la stessa espressione, vanno oltre ed entrano nell'intuizione dell'oggetto.
</p>

<p>
Da tutto questo segue, che non si conviene punto alla natura della filosofia, sopra tutto nel campo della ragion pura, gonfiarsi con un'andatura dommatica e fregiarsi dei titoli e delle insegne della matematica, al cui ordine essa non appartiene, comechè abbia tutte le ragioni di sperare in una riunione sororale con essa. Quelle son vane pretese, le quali non possono mai riuscire, ma devono piuttosto far retrocedere il suo scopo di scoprire le illusioni di una ragione che disconosca i propri limiti, e, mediante un sufficiente schiarimento dei nostri concetti, ricondurre la presunzione della speculazione alla modesta ma solida conoscenza di sè. La ragione, dunque, nelle sue ricerche trascendentali non potrà guardare innanzi a sè con tanta sicurezza, come se la via, che essa ha percorsa, menasse diritto alla meta; nè far così coraggiosamente assegnamento sulle sue promesse che stanno a fondamento, da non sentire il bisogno di voltarsi spesso indietro e badare se non si scoprano forse nel progresso delle deduzioni errori, che fossero sfuggiti nei principii e rendessero necessario o tornare a determinarli meglio, o a cambiarli affatto.
</p>

<p>
Divido tutte le proposizioni apodittiche (siano suscettibili di dimostrazione, o immediatamente certe) in <span xml:lang="la"><span class="testo_corsivo">dogmata</span></span> e <span xml:lang="la"><span class="testo_corsivo">mathemata</span></span>. Una proposizione direttamente sintetica derivante da concetti è un <span xml:lang="la"><span class="testo_corsivo">dogma</span></span>; per contro, una proposizione dello stesso genere derivante dalla costruzione dei concetti è un <span xml:lang="la"><span class="testo_corsivo">mathema</span></span>. I giudizi analitici non ci dicono propriamente di un oggetto più di quello che contiene già il concetto, che abbiamo di esso, poichè essi non estendono la conoscenza oltre il concetto del soggetto, ma si limitano a chiarirlo. Essi quindi non possono dirsi propriamente dommi (parola che si potrebbe forse tradurre con insegnamenti<sup><a href="pagina_6_note_libro.xhtml#nota_71_II" id="nota_71_II_ritorno">nota 71</a></sup>). Ma tra le due mentovate specie di proposizioni sintetiche a priori, secondo l'ordinario uso linguistico, possono portare tal nome soltanto quelle appartenenti alla conoscenza filosofica, e difficilmente si direbbero dommi le proposizioni del calcolo e della geometria. Quest'uso dunque conferma la nostra avvertenza, che soltanto i giudizi derivanti da concetti, e non quelli derivanti dalla costruzione dei concetti, possono dirsi dommatici.
</p>

<p>
Ora, tutta la ragion pura, nel suo semplice uso speculativo, non contiene un solo giudizio direttamente sintetico per concetti. Essa infatti, come abbiamo dimostrato, non è capace di formare con le idee un giudizio sintetico che abbia valore oggettivo; ma con i concetti dell'intelletto stabilisce per vero principii sicuri, non certo direttamente da concetti, bensì sempre soltanto indirettamente mediante la relazione di questi concetti con qualcosa di affatto contingente, cioè con l'esperienza possibile; poichè se questa (qualcosa come oggetto di esperienze possibili) è presupposta, essi possono essere assolutamente certi in modo apodittico, ma in se stessi (direttamente) non possono punto essere conosciuti mai a priori. Così nessuno può conoscere fondatamente la proposizione «tutto ciò che accade ha la sua causa» soltanto da questi concetti dati. Quindi non è un domma, quantunque per un altro punto di vista, ossia nell'unico campo del suo possibile uso, cioè nella esperienza, possa essere dimostrato benissimo e apoditticamente. Ma esso dicesi principio e non teorema, benchè possa essere dimostrato, perocchè esso ha la proprietà particolare di rendere possibile la sua stessa prova, l'esperienza, e di essere in questo presupposto sempre.
</p>

<p>
Ora, se nell'uso speculativo della ragion pura anche secondo il contenuto, non ci sono dommi, ogni metodo dommatico, preso a prestito dalla matematica, o con un suo proprio carattere, non le si addice. Giacchè esso non fa se non nascondere i difetti e gli errori, e ingannare la filosofia, il cui proprio scopo è di far vedere nella più chiara luce ogni passo della ragione. Tuttavia il metodo può sempre essere sistematico. Infatti la nostra ragione (soggettivamente) è per se stessa un sistema; ma nel suo uso puro, per semplici concetti, essa è soltanto un sistema di ricerca, secondo principii dell'unità, cui l'esperienza può fornire soltanto la materia. Ma del metodo speciale di una filosofia trascendentale non è possibile parlare qui, dove ci occupiamo solo di una critica delle condizioni delle nostre facoltà, per sapere se noi possiamo costruire, e fino a che altezza, col materiale che abbiamo(coi concetti puri a priori), possiamo elevare il nostro edifizio.
</p>

<p id="cap_0004_0001_0001_0001_0004_0002_sez_II">
SEZIONE SECONDA
</p>
<p class="testo_centrato testo_maiuscoletto">
La disciplina della ragion pura rispetto al suo uso polemico.
</p>

<p class="testo_distanziato">
La ragione, in tutte le sue imprese, si deve sottomettere alla critica e non può mettere nessun divieto alla libertà di questa, senza nuocere a se medesima e attirare su di sè un sospetto pregiudizievole. Poichè niente è così importante rispetto all'utile, niente così sacro, che si possa sottrarre a questo esame che scruta e squadra senza rispetto per nessuno. Su questa libertà anzi riposa l'esistenza della ragione, che non ha autorità dittatoria, ma la cui sentenza è sempre non altro che l'accordo di liberi cittadini, ciascuno dei quali deve poter formolare i suoi dubbi, e per fino il suo veto, senza impedimenti.
</p>

<p>
Ora, benchè la ragione non possa mai rifiutarsi alla critica, essa non ha sempre ragione di adombrarsene. Ma la ragion pura nel suo dommatismo (non matematico) non è tanto consapevole della osservanza più esatta dei suoi supremi principii, da comparire, non dico con timidezza, sì deposto affatto ogni preteso diritto dommatico, innanzi all'occhio critico di una ragione più alta e giudicante.
</p>

<p>
Ben altro è il caso, se essa ha da fare, non con la censura del giudice, ma con le pretese del suo concittadino e da difendersi soltanto contro di esse. Giacchè, volendo queste essere altrettanto dommatiche, sì nel negare e sì nell'affermare, ha luogo allora una giustificazione <span xml:lang="el">χατ' ἆνφρωπον</span>, che assicura contro ogni pregiudizio e procura un possesso garentito da titoli, che non ha da temere di nessuna estranea pretesa, benchè non possa esser dimostrato sufficiente <span xml:lang="el">χατ' ἆλἣφειαν</span>.
</p>

<p>
Ora, per uso polemico della ragione intendo la difesa delle sue proposizioni contro le negazioni dommatiche delle medesime. Ma qui non si tratta di dire se le sue affermazioni non possano per avventura essere anche false, bensì soltanto che nessuno può affermare il contrario con certezza apodittica (anzi pur con maggiore probabilità)<sup><a href="pagina_6_note_libro.xhtml#nota_72_II" id="nota_72_II_ritorno">nota 72</a></sup>. Giacchè noi non ci troviamo più nel nostro possesso per grazia allora, quando noi abbiamo innanzi a noi un titolo, benchè non sufficiente; ed è pienamente certo, che niuno può mai dimostrare la illegittimità di questo possesso.
</p>

<p>
È qualche cosa che attrista e umilia, che debba esserci in generale un'antitetica della ragion pura, e che questa, che rappresenta la corte giudiziaria suprema su tutte le contese, debba entrare in conflitto con se stessa. Noi bensì avemmo innanzi, più sopra, questa apparente antitetica della ragione; ma si dimostrò che essa poggiava sopra un equivoco, poichè si prendeva, conforme al comune pregiudizio, i fenomeni per cose in sè, e allora si desiderava in un modo o nell'altro una perfezione assoluta della soro sintesi (che era nell'uno e nell'altro impossibile); ciò che invece non può aspettarsi assolutamente per i fenomeni. Allora adunque non c'era una reale contraddizione della ragione con se stessa nelle proposizioni «la serie dei fenomeni in sè dati ha un cominciamento assolutamente primo» e «questa serie è assolutamente in se stessa senza cominciamento»; giacchè le due proposizioni possono stare benissimo insieme, in quanto che i fenomeni per la loro esistenza (come fenomeni) non sono proprio nulla in se stessi, cioè sono qualcosa di contraddittorio, la cui ammissione pertanto deve naturalmente trarsi dietro conseguenze contraddittorie.
</p>

<p>
Ma un tale equivoco non può essere addotto, nè con esso può comporsi il conflitto della ragione, se si affermi teisticamente: c'è un Ente supremo, e per contro ateisticamente: non c'è un Ente supremo; o nella Psicologia: «tutto ciò che pensa è un'unità assoluta permanente e però differente da ogni materiale unità transeunte». Qui infatti l'oggetto della questione è libero da ogni che di estraneo, che contraddica alla sua natura, e l'intelletto ha da fare solo con cose in sè, e non con fenomeni. Qui si avrebbe certamente un vero conflitto, se soltanto la ragion pura potesse per il lato negativo dire qualche cosa, che s'accostasse al principio di un'affermazione; giacchè per quel che riguarda la critica degli argomenti di chi dommaticamente afferma, si può benissimo ammetterla, senza perciò rinunziare a queste proposizioni, che tuttavia hanno per sè, per lo meno, l'interesse della ragione, a cui l'avversario non può assolutamente appellarsi.
</p>

<p>
Io non sono in verità dell'opinione, che hanno manifestato così spesso uomini eminenti e profondi (per es. Sulzer<sup><a href="pagina_6_note_libro.xhtml#nota_73_II" id="nota_73_II_ritorno">nota 73</a></sup>), che sentivano la debolezza delle prove precedenti: che si possa sperare, che si troveranno un giorno dimostrazioni evidenti delle due proposizioni cardinali della nostra ragion pura: c'è un Dio, c'è una vita futura. Perchè dove prenderà la ragione il principio per tali affermazioni sintetiche, che non si riferiscono agli oggetti della esperienza e alla loro interna possibilità? Ma è anche apoditticamente certo, che non vi sarà mai uomo, il quale potrà asserire il contrario con la menoma apparenza di vero e meno che mai dommaticamente. Giacchè, non potendo ciò dimostrare tuttavia se non per mezzo della ragion pura, ei dovrebbe assumersi di provare che un Ente supremo, che il soggetto, che pensa in noi, come intelligenza pura, è impossibile. Ma onde egli torrebbe le conoscenze, che lo autorizzassero a giudicare così sinteticamente intorno a cose di là da ogni possibile esperienza? Noi dunque possiamo non darci pensiero, che alcuno sia mai per provarci il contrario, e però appunto non abbiamo bisogno di ruminare argomenti scolastici; ma possiamo sempre accogliere quelle proposizioni, che s'accordano interamente con l'interesse speculativo della nostra ragione nell'uso empirico, e che inoltre sono il solo mezzo di conciliarlo con l'interesse pratico. Per l'avversario (che qui non dev'esser considerato semplicemente come critico), noi abbiamo pronto il nostro <span xml:lang="la"><span class="testo_corsivo">non liquet</span></span>, che deve infallantemente confonderlo, in quanto che noi non neghiamo la ritorsione di esso contro di noi, avendo costantemente in riserva la massima soggettiva della ragione, che manca necessariamente all'avversario, e potendo dietro questo scudo guardare con calma e con indifferenza tutti i suoi colpi in aria.
</p>

<p>
In questo modo, propriamente non c'è un'antitetica della ragion pura. Giacchè l'unico terreno di lotta per lei dovrebbe cercarsi nel terreno della teologia pura e della psicologia pura; ma questo terreno non regge nessun combattente con tutta la armatura e armi, che sian temibili. Egli vi si può far innanzi soltanto per burla e millanteria: ciò di cui si può ridere come di un giuoco da fanciulli. È un'osservazione confortante, che infonde coraggio alla ragione; di che infatti potrebbe essa fidarsi, se essa, che sola è chiamata a tôr via tutti gli errori, fosse in se stessa turbata, senza speranza di pace e di tranquillo possesso?
</p>

<p>
Tutto ciò che la natura stessa dispone, è buono sempre a qualche scopo. I veleni stessi servono a vincere altri veleni, che si producono nei nostri propri umori, e quindi non possono mancare in una raccolta completa di rimedi (in una farmacia). Le obiezioni alle sollecitazioni e alla presunzione della nostra ragione meramente speculativa sono fornite anch'esse dalla natura della nostra ragione, e devono aver quindi la loro buona destinazione e scopo che non si può buttare al vento. A che fine la provvidenza ci ha posti molti oggetti, quantunque legati col nostro interesse supremo, così in alto che ci è quasi soltanto concesso di coglierli in una percezione oscura e per noi stessi incerta, onde i nostri sguardi ansiosi ne vengano piuttosto stimolati che soddisfatti? Ora, che sia utile arrischiare rispetto a queste mire, determinazioni audaci, è perlomeno incerto, e forse è a dirittura nocivo. Ma in ogni caso utile è certamente mettere in piena libertà la ragione che indaga, come quella che esamina, affinchè ella possa senza impedimenti provvedere al proprio interesse, il quale richiede tanto che essa ponga barriere alle sue speculazioni, quanto che essa estenda queste; e soffre tutte le volte che vi si immischino mani estranee per rivolgerla contro il suo naturale cammino verso scopi imposti.
</p>

<p>
Lasciate pertanto che il vostro avversario adoperi soltanto la ragione, e combattetelo solo con le armi della ragione. Del resto state senza pensiero per la buona causa (dell'interesse pratico); chè essa non è mai in giuoco in un mero conflitto speculativo. Il conflitto allora non rivela se non una certa antinomia della ragione, la quale, essendo fondata sulla natura di questa, deve necessariamente essere ascoltata ed esaminata. Esso illumina la ragione con la considerazione dell'oggetto suo da due aspetti, e corregge il giudizio suo col delimitarlo. Ciò che qui è in questione, non è la cosa, ma il tono. Vi resta infatti quanto basta per parlare il linguaggio di una fede salda giustificata dalla più rigorosa ragione, benchè dobbiate smettere quello della scienza.
</p>

<p>
Se al grande David Hume, a quest'uomo dal giudizio così equilibrato si fosse domandato che cosa lo avesse indotto a scalzare con difficoltà faticosamente accumulate la convinzione così consolante e utile per gli uomini, che basti la loro speculazione razionale per affermare e concepire in modo determinato un Essere supremo? ― egli avrebbe risposto: null'altro se non lo scopo di portare più innanzi la ragione nella conoscenza di se medesima, e insieme un certo sdegno per la violenza che si vuol fare a essa ragione, quando si piglia per lei delle arie,  e insieme le si impedisce di fare una franca confessione delle proprie debolezze, che a lei pur sono manifeste quando faccia l'esame di se medesima. Se voi chiedete invece a quello spirito dato tutto ai principii dell'uso empirico della ragione e negato ad ogni speculazione trascendentale, che è il Priestley, donde egli abbia preso le mosse per abbattere la libertà e l'immortalità della nostra anima (la speranza della vita futura per lui non è se non l'aspettazione di un miracolo di resurrezione), due colonne maestre di ogni religione; egli, che pure è un pio e zelante maestro di religione, non potrebbe rispondervi altro che: il solo interesse della ragione, che ci perde quando si vuol sottrarre certi oggetti alle leggi della natura materiale, le sole, che noi si possa esattamente conoscere e determinare. Parrebbe ingiusto dir male di quest'ultimo, che sa conciliare la sua paradossale asserzione col fine della religione<sup><a href="pagina_6_note_libro.xhtml#nota_74_II" id="nota_74_II_ritorno">nota 74</a></sup>; pigliarsela con un uomo ben pensante, perchè egli non sa più raccapezzarsi appena smarritosi fuori del campo della scienza della natura. Ma la stessa grazia deve egualmente giovare all'Hume, che non aveva intenzioni men buone, e pel suo carattere morale era al di sopra di ogni biasimo; il quale non potè ammettere la speculazione astratta poichè egli a ragione ritiene che l'oggetto di essa è affatto fuori dei limiti della scienza naturale, nel campo delle pure idee.
</p>

<p>
Che c'è dunque da fare qui, segnatamente rispetto al pericolo, che par minacciare quindi il bene pubblico? Niente più naturale, niente più giusto della decisione che vi tocca di prendere in grazia di esso. Lasciate fare costoro, e non vi date altro pensiero; se essi dimostrano talento, se dimostrano una profonda e nuova ricerca, in una parola, se dan prova soltanto di ragione, la ragione allora ci guadagna sempre. Se voi usate altri mezzi da quelli di una ragione libera d'ogni costrizione, se gridate all'alto tradimento, e chiamate a raccolta, quasi per spegnere un incendio, il pubblico, che non s'intende punto di queste sottili speculazioni, voi vi rendete ridicoli. Poichè non si tratta di quello che sia vantaggioso o nocivo al pubblico bene, ma soltanto del punto fino al quale si possa spingere la ragione nella sua speculazione astraente da ogni interesse, e si debba far assegnamento su di essa in generale per qualche cosa, o se piuttosto abbandonarla affatto di fronte alla pratica. Invece dunque di tirar giù colpi di spada, guardate piuttosto tranquillamente, dalla sede sicura della critica, questo combattimento, che deve riuscir penoso per i combattenti, divertente per voi e di un esito certamente non sanguinoso, anzi salutare per le vostre cognizioni. Giacchè è veramente assurdo aspettarsi luce dalla ragione, e nondimeno prescriverle prima da qual lato essa debba necessariamente andare. Oltre di che, già la ragione è così ben frenata e contenuta dentro i limiti della ragione stessa, che voi non avete proprio bisogno di chiamare la ronda, per opporre la forza pubblica a quella parte, la cui preponderanza temibile vi pare pericolosa. In questa dialettica non c'è vittoria a cui abbiate a temere di contribuire.
</p>

<p>
La ragione ha fin bisogno di una tale lotta, e sarebbe a desiderare, che essa si fosse fatta più presto e con una autorizzazione pubblica e illimitata. Perchè tanto più presto sarebbe venuta una matura critica, alla cui apparizione tutte queste lotte avrebbero dovuto cadere da sè poichè gli avversari avrebbero imparato a scorgere il loro accecamento e i pregiudizi che li han divisi.
</p>

<p>
C'è nella natura umana una certa insincerità, che, pure alla fine, come tutto ciò che vien dalla natura, deve contenere una disposizione a buoni scopi, cioè una inclinazione a celare i propri veri sentimenti e simularne altri, fittizi, ritenuti per buoni o lodevoli. Non c'è dubbio che gli uomini con questa tendenza, così a nascondersi come anche a prendere un'apparenza a loro vantaggiosa, si sono non solo inciviliti, ma fino a certo punto a poco a poco moralizzati, perchè nessuno poteva penetrare attraverso il belletto del decoro, dell'onestà, della costumanza, sicchè nei presunti buoni esempi del bene, che ognuno si vedeva intorno, trovava una scuola di miglioramento di sè. Se non che tal disposizione ad apparir migliore di quel che si è, a manifestare sentimenti che non si ha, serve soltanto, sto per dire, provvisoriamente , a sottrarre l'uomo alla rozzezza, e fargli prendere del bene, che egli conosce, per lo meno la maniera; perchè dopo, allorchè gli schietti principii si sono sviluppati e son diventati carattere, quella falsità deve a poco a poco esser combattuta con forza, perchè altrimenti essa corrompe il cuore, e, sotto il lussureggiante fogliame della bella apparenza, non lascia venir su i buoni sentimenti.
</p>

<p>
A me rincresce avvertire appunto questa insincerità, questa dissimulazione e finzione nelle manifestazioni del carattere speculativo, in cui pure gli uomini, a scoprire apertamente e francamente i loro pensieri, hanno molto meno impedimenti e non han certo nessun interesse. Che cosa può esservi infatti di più nocivo alle conoscenze del non comunicarsi reciprocamente se non pensieri falsificati, celarsi il dubbio, che sentiamo contro le nostre proprie affermazioni, o dare la vernice dell'evidenza ad argomenti che non soddisfano neanche noi stessi? Intanto finchè semplicemente la vanità privata è causa di questi segreti artifici che è il caso ordinario nei giudizi speculativi, che non hanno alcun interesse particolare e non sono facilmente suscettibili di certezza apodittica, ad essi contrasta tuttavia la vanità degli altri col pubblico consenso, e le cose alla fine vengono al punto, dove l'avrebbe condotto, benchè assai più presto, il sentimento più schietto e la sincerità. Ma quando il pubblico ritiene, che sottili sofismi non mirino, niente meno, che a scuotere le fondamenta del bene comune, allora pare non solo conforme a prudenza, ma anche lecito, anzi onorevole, venir piuttosto in aiuto della buona causa con argomenti apparenti, che lasciare a quelli che passano per avversari di essa anche soltanto il vantaggio di abbassare il nostro tono alla moderazione di una semplice convinzione pratica, e di costringerci a confessare la mancanza di certezza speculativa e apodittica. Intanto io crederei che niente al mondo si possa accordare con lo scopo di affermare una buona causa peggio della slealtà, della dissimulazione e dell'inganno. Che nel pesare gli argomenti razionali di una semplice speculazione tutto debba procedere lealmente, è il meno che si possa chiedere. Ma se anche si potesse contare con sicurezza soltanto su questo poco, il conflitto della ragione speculativa intorno alle importanti questioni di Dio, dell'immortalità (dell'anima) e della libertà o sarebbe stato da un pezzo risoluto, o ben presto sarebbe terminato. Se non che spesso la sincerità dei sentimenti è in ragione inversa della buona natura della causa stessa, e questa ha forse più avversari sinceri e in buona fede, che difensori.
</p>

<p>
Io suppongo dunque lettori, i quali non vogliano una causa giusta difesa col torto. Ora per costoro è deciso che, secondo i nostri principii della critica, se non si guarda a quel che accade, ma a quel che dovrebbe di ragione accadere, non ci dev'essere propriamente una polemica della ragion pura. Come possono infatti due persone contrastare di una cosa, la cui realtà nessuna delle due può presentare in una reale o magari soltanto possibile esperienza, e sulla cui idea l'uno soltanto rimugina per ricavarne qualcosa di più di un'idea, ossia la realtà dell'oggetto stesso? Con qual mezzo vogliono essi trarsi dal conflitto, in cui nessuno dei due può rendere direttamente intelligibile e certa la propria causa, ma soltanto attaccare e contraddire quella dell'avversario? Giacchè questo è il destino di tutte le affermazioni della ragion pura; che quando esse trascendano le condizioni d'ogni esperienza possibile al di là della quale non si incontra in nessuna parte un documento di verità, ma devono tuttavia servirsi delle leggi dell'intelletto, destinate unicamente all'uso empirico, ma senza di cui non si può fare nessun passo nel pensiero sintetico, esse possono sempre scoprire il loro lato debole all'avversario, e per converso trar partito del lato debole dell'avversario.
</p>

<p>
La critica della ragion pura si può considerare come il vero tribunale per tutte le controversie di questa; perchè essa non s'immischia nelle controversie che si riferiscono immediatamente agli oggetti, ma è istituita per determinare e giudicare i diritti della ragione in generale secondo i principii della sua prima istituzione.
</p>

<p>
Senza di essa la ragione è quasi allo stato di natura, e non può far valere e garentire le proprie affermazioni e pretese altrimenti che con la guerra. La critica, invece, che desume tutte le decisioni dalle regole fondamentali della sua propria istituzione, la cui autorità nessuno può mettere in dubbio, ci procura la pace di uno stato legale, in cui a noi tocca di non trattare le nostre cause se non mediante un processo. Ciò che nel primo caso definisce una lite è una vittoria, di cui entrambe le parti si gloriano, e a cui non segue il più delle volte se non una pace mal sicura, imposta da un'autorità superiore che s'interpone; ma nel secondo, la sentenza, la quale, toccando allora la fonte degli stessi conflitti, può dar luogo a una pace perpetua. I conflitti interminabili di una ragione meramente dommatica ci obbligano anche a cercare un po' di quiete in una qualsiasi critica di questa ragione stessa e in una legislazione che si fondi su di essa; a quella guisa che Hobbes dice: lo stato di natura è uno stato di violenza e di prepotenza, e si deve necessariamente abbandonarlo per assoggettarsi alla costrizione delle leggi, che limita la nostra libertà a quel tanto, in cui essa possa conciliarsi con la libertà di ciascun altro e quindi col bene comune.
</p>

<p>
A questa libertà appartiene infatti anche quella di esporre pubblicamente alla critica i propri pensieri, i propri dubbi, che uno non può risolvere da se stesso, senza perciò andare incontro al biasimo di cittadino irrequieto e pericoloso. Questo è già nel diritto originario dell'umana ragione, che non riconosce altro giudice, che, da capo, la stessa universale ragione umana, in cui ciascuno ha la sua voce; e poichè da questa dee provenire ogni miglioramento, di cui il nostro stato è capace, cotesto diritto è sacro, e non dev'essere menomato. Del pari segno di grande insipienza è il deplorare come pericolose certe affermazioni arrischiate o certi attacchi temerari a quelle, che hanno già dalla loro l'approvazione della maggiore e miglior parte del pubblico: perchè significa attribuir loro un'importanza, che proprio non devono avere. Se io sento, che un'intelligenza non comune ha dimostrato che non è da parlare della libertà del volere umano, della speranza di una vita futura e dell'esistenza di Dio, io son desideroso di leggere il libro, perchè dal suo talento mi aspetto, che ei faccia progredire le mie cognizioni. Io so già da prima, con tutta certezza, che ei non avrà distrutto nulla di tutto ciò; non perchè io creda in qualche modo di essere già in possesso di argomenti irrefutabili di queste importanti proposizioni, ma perchè la critica trascendentale, che mi ha scoperto tutto ciò di cui dispone la ragion pura, mi ha pienamente convinto, che, sebbene ella sia affatto insufficiente in questo campo ad asserzioni affermative, ne sa altrettanto poco e anche meno, per poter su tali questioni asserire qualche cosa in senso negativo. Perchè dove questo presunto libero pensatore attingerà la sua conoscenza, che non c'è, per es., un Essere supremo? Questa proposizione rimane fuori del campo della esperienza possibile, e però anche al di là dai limiti di ogni umana cognizione. Il difensore dommatico della buona causa contro questo nemico non lo leggerei nemmeno, poichè io so anticipatamente che egli non criticherà gli argomenti speciosi dell'altro se non per far passare i suoi propri; oltre di che quello che si vede tutti i giorni non offre tanta materia a nuove osservazioni, quanto uno spettacolo strano e ingegnosamente pensato. Al contrario, l'avversario della religione, pur esso a suo modo dommatico, offrirebbe alla mia critica un'occupazione desiderata e un'occasione a rettificare maggiormente i suoi principii, senza che per parte sua essa avesse nulla a temere.
</p>

<p>
Ma la gioventù, che è affidata all'insegnamento accademico, deve per lo meno esser messa in guardia contro simili scritti, e tenuta lontana da una inopportuna conoscenza di proposizioni così pericolose, prima che il suo giudizio non si sia assodato, o piuttosto, la dottrina, che si vuol fondare in essa, non si sia saldamente radicata da poter vigorosamente resistere ad ogni affermazione in senso opposto, donde che essa possa venire?
</p>

<p>
Se nelle cose della ragion pura si dovesse restare al procedimento dommatico, e se lo spacciamento dell'avversario dovesse essere propriamente polemico, cioè tale, da entrare in combattimento e armarsi di argomenti per le affermazioni opposte, nulla certamente sarebbe più prudente pel momento, ma insieme niente di più vano e di più sterile a lungo andare, che mettere per molto tempo la ragione della gioventù sotto tutela e, almeno per questo tempo, preservarla dalla seduzione. Ma se, in sèguito, o la curiosità o la moda dell'epoca le mettesse in mano scritti di questo genere, reggerebbe allora quella convinzione giovanile? Chi per respingere gli attacchi dell'avversario, non adopera se non armi dommatiche, e non sa mettere alla luce la dialettica segreta, che non è meno nel suo petto che in quello dell'avversario, vede argomenti speciosi, che hanno il vantaggio della novità, opporsi ad argomenti speciosi, che non l'hanno più, ma destano piuttosto il sospetto di un abuso della credulità della gioventù. Egli non crede di poter meglio dimostrare, d'essere uscito, crescendo, dalla disciplina dei ragazzi, che mettendosi al di sopra di quegli amichevoli avvertimenti; e, abituato dommaticamente, beve a lunghi sorsi il veleno, che corrompe dommaticamente i suoi principii.
</p>

<p>
Proprio l'opposto di quel che qui si consiglia, dee aver luogo nell'istruzione accademica; ma certo soltanto nel presupposto di un solido insegnamento di critica della ragion pura. Infatti, per mettere in pratica, al più presto possibile, i principii di essa e mostrare la loro sufficienza rispetto alla maggiore illusione dialettica, egli è assolutamente necessario che ciascuno rivolga contro la propria ragione, benchè ancor debole, ma illuminata dalla critica, gli attacchi così formidabili per i dommatici, e le faccia fare la prova di sottoporre ad esame punto per punto secondo quei principii le affermazioni infondate dell'avversario. Non gli può esser difficile mandarli in fumo; e così egli presto sentirà la sua propria capacità di assicurarsi pienamente contro simili dannose illusioni, che alla fine per lui devono perdere ogni parvenza. Ora, benchè appunto gli stessi colpi che atterrano l'edificio del nemico, non possano non essere altrettanto funesti alla sua propria costruzione speculativa, ove egli per avventura avesse pensato di elevarne una, pure su questo punto è affatto tranquillo, poichè egli non ne ha proprio bisogno per abitarvi, ma ha ancora innanzi a sè una prospettiva sul campo pratico, dove può sperare un più saldo terreno, per costruirvi sopra il suo sistema razionale e salutare.
</p>

<p>
Sicchè nel campo della ragion pura non c'è una vera e propria polemica. Ambo le parti sono combattenti in aria, che si battono con le loro ombre, perchè vanno di là della natura, dove per le loro prese dommatiche non c'è più nulla che si possa pigliare e tenere. Essi hanno un bel combattere: le ombre, che essi spaccano, si riuniscono da capo in un batter d'occhio come gli eroi del Walhalla, per potersi spassare in nuove lotte incruente.
</p>

<p>
Ma nè anche è ammissibile un uso scettico della ragione, il quale potrebbe dirsi il principio della neutralità in tutti i conflitti. Mettere la ragione contro se stessa, fornirle le armi per una parte e per l'altra, e assistere quindi con aria tranquilla e canzonatoria al suo accanito combattimento, ciò non va bene da un punto di vista dommatico, ma ha in sè l'aspetto di un sentimento di cattiveria e malignità. Intanto, se si guarda all'acciecamento invincibile e all'orgoglio dei sofisti, che nessuna critica riesce a moderare, non c'è realmente altro consiglio che si contrapporre all'albagia di una parte un'altra albagia, che si fonda appunto sugli stessi diritti, affinchè la ragione, colpita dalla resistenza di un nemico, riesca per lo meno, non dico altro, ad adombrarsi, per gettar qualche dubbio sulle sue pretese e per prestar orecchio alla critica. Ma non andar oltre in questi dubbi e arrestarvisi, voler raccomandare la convinzione e la confessione della propria ignoranza non soltanto come rimedio contro la presunzione dommatica, ma insieme come un modo di porre fine al conflitto della ragione con se medesima è un calcolo affatto vano e che non può in alcun modo giovare a procacciare alla ragione uno stato di calma; ma è soltanto un mezzo utilissimo di svegliarla da' suoi dolci sogni dommatici perchè sottoponga a un più diligente esame il suo stato. Intanto, poichè questa maniera scettica di tirarsi da un cattivo affare della ragione, pare in certo modo la via più breve per giungere a una calma filosofica duratura, o per lo meno la via regia, che battono volentieri coloro che credono di darsi un'autorità filosofica col disprezzo canzonatorio di ogni ricerca di questa specie, così io trovo necessario esporre questo concetto nella sua propria luce.
</p>

<p id="cap_0004_0001_0001_0001_0004_0002_sez_II_p_1">
DELLA IMPOSSIBILITÀ DI UN APPAGAMENTO SCETTICO DELLA RAGIONE IN DISACCORDO CON SE STESSA
</p>

<p class="testo_distanziato">
La coscienza della mia ignoranza (se questa non è insieme riconosciuta come necessaria), in vece di porre fine alle mie ricerche, è piuttosto la causa atta a provocarle. Ogni ignoranza è ignoranza delle cose, o ignoranza del carattere e dei limiti della mia coscienza. Ora, se l'ignoranza è contingente, essa dee spingermi, nel primo caso, a indagare dommaticamente le cose (oggetti); nel secondo a indagare criticamente i limiti della mia conoscenza possibile. Ma che la mia ignoranza sia assolutamente necessaria, e quindi mi dispensi da ogni indagine ulteriore, non si può stabilire empiricamente, per osservazione, ma soltanto criticamente, scandagliando le prime fonti della nostra conoscenza. Sicchè la delimitazione della nostra ragione non può farsi se non secondo principii a priori; ma la sua limitatezza, la quale viene ad essere una, benchè solo indeterminata, conoscenza di una ignoranza non mai perfettamente eliminabile, può essere conosciuta anche a posteriori per ciò che in ogni sapere ci  resta sempre da sapere. Se quella conoscenza della propria ignoranza, possibile soltanto mercè una critica della ragione, è dunque scienza, questa non è se non percezione, di cui non si può dire fin dove possa giungere la illazione che se ne può trarre. Se io mi rappresento la superficie terrestre (secondo l'apparenza sensibile) come un piatto, io non posso sapere fin dove essa si estende. Ma l'esperienza mi insegna che, dovunque io vada, vedo sempre attorno a me uno spazio, dove potrei andare ancora più innanzi; quindi conosco ogni volta i limiti della mia conoscenza effettuale della terra, ma non i limiti di ogni possibile descrizione di essa. Che se tuttavia son pervenuto al punto di sapere, che la terra è una sfera e la sua superficie è sferica, posso anche da una piccola parte di essa, ossia dalla grandezza di un grado, conoscere determinatamente secondo i principii a priori il diametro e, con esso, tutti i confini della terra, cioè la sua superficie; e quantunque circa gli oggetti, che questa superficie può contenere, io rimanga ignorante, tuttavia non son tale quanto all'àmbito che li abbraccia, alla loro grandezza e ai loro limiti<sup><a href="pagina_6_note_libro.xhtml#nota_75_II" id="nota_75_II_ritorno">nota 75</a></sup>.
</p>

<p>
L'insieme di tutti gli oggetti possibili è per la nostra conoscenza come una superficie piana, che ha il suo orizzonte apparente, quello cioè che abbraccia tutto l'àmbito di essi, ed è stato detto da noi il concetto razionale della totalità incondizionata. Raggiungerlo empiricamente è impossibile, e tutti i tentativi per determinarlo secondo un certo principio a priori sono stati vani. Intanto tutte le questioni della nostra ragion pura mirano a ciò che può essere fuori di questo orizzonte, o in ogni caso sulla linea del suo confine.
</p>

<p>
Il celebre David Hume fu uno di questi geografi della ragione umana, che credette di essersi bene sbrigato a un tratto di quelle questioni, dimostrandole al di là di quell'orizzonte di essa, che egli pur non potè determinare. Egli si fermò principalmente al principio di causalità, e osservò di esso, del tutto a ragione, che la verità sua (anzi la validità oggettiva del concetto di causa efficiente) non si fonda su una veduta, o conoscenza a priori; che quindi, non la menoma necessità di questa legge, ma una semplice possibilità generale di servirsene nel corso dell'esperienza, e però una necessità soggettiva, che nasce, e che egli dice abitudine, costituisce tutta la sua autorità. E dalla impotenza della nostra ragione a fare di questo principio un uso, che va di là da ogni esperienza, dedusse la vanità di tutte le pretese della ragione di sorpassare l'empirico.
</p>

<p>
Un procedimento di questa specie, di sottoporre i fatti della ragione all'esame e quindi, se occorra, al biasimo si può denominare la censura della ragione. E di sicuro conduce immancabilmente al dubbio verso ogni uso trascendentale dei principii. Se non che questo non è se non il secondo passo, che non è certo l'ultimo. Il primo passo in cose della ragion pura, che si può dire rappresenti la fanciullezza di questa, è dommatico. Il secondo passo, di cui s'è parlato, è scettico; e attesta la prudenza del giudizio scaltrito dall'esperienza. Ma è ancora necessario un terzo passo, che s'appartiene solo al giudizio maturo e virile, che ha a fondamento massime salde e di provata universalità: ossia sottoporre ad esame non i fatti della ragione, ma la ragione stessa in tutta la sua potenza e capacità di conoscenze pure a priori: che non è la censura, ma la critica della ragione, per cui non si presume, ma si dimostra movendo dai principii non semplicemente i limiti, ma i confini precisi di esse: e si dimostra l'ignoranza non semplicemente in una o altra parte, ma in tutte le questioni di una certa specie. Così lo scetticismo è un posto di riposo per la ragione umana, nel quale essa può riflettere sulle sue peregrinazioni dommatiche e farsi uno schizzo del paese, in cui si trova, per poter scegliere ormai la sua via con maggior sicurezza, non già un luogo abitabile e adatto a stabilire dimora; perchè questo può trovarsi soltanto in una piena certezza, vuoi della conoscenza degli oggetti stessi, vuoi dei limiti entro i quali deve chiudersi ogni nostra conoscenza di essi oggetti.
</p>

<p>
La nostra ragione non è, per dir così, un piano di estensione indeterminata, i cui limiti perciò si conoscano soltanto in generale, ma dee piuttosto paragonarsi a una sfera, il cui raggio si può trovare in base alla curvatura del suolo alla sua superficie: donde per altro anche il contenuto e i limiti di essa si possono assegnare con sicurezza. Fuori di questa sfera, campo della esperienza, non c'è per lei oggetto, e le stesse questioni sopra i presunti oggetti di questa fatta non concernono se non principii soggettivi di una determinazione completa dei rapporti, che possono incontrarsi tra i concetti dell'intelletto, dentro di questa sfera.
</p>

<p>
Noi siamo realmente in possesso di conoscenze sintetiche a priori, come lo dimostrano i principii dell'intelletto, che anticipano l'esperienza. Ora, se qualcuno non si può rendere conto della loro possibilità, può certamente da prima dubitare se esse siano in noi realmente a priori; ma non può tuttavia con le semplici forze dell'intelletto dar questo fatto per una impossibilità di quelle, e ritener vani quindi tutti i passi che la ragione faccia in quella direzione. Egli può dire soltanto: se noi scorgessimo la loro origine e autenticità, potremmo determinare l'àmbito e i limiti della nostra ragione; ma, prima che ciò accada, tutte le affermazioni di questa sono ciecamente arrischiate. E in tal modo sarebbe interamente ben fondato un dubbio universale su ogni filosofia dommatica, che fa il suo cammino senza critica della ragione stessa: se non che alla ragione non si potrebbe negare un tal progresso, se questo fosse preparato ed assicurato da un miglior fondamento. Perchè infine tutti i concetti, anzi tutti i problemi, che ci pone la ragion pura, non sono, in certo modo, nell'esperienza, ma sono anch'essi soltanto nella ragione; e devono quindi poter essere risoluti ed intesi quanto alla loro validità o vanità<sup><a href="pagina_6_note_libro.xhtml#nota_76_II" id="nota_76_II_ritorno">nota 76</a></sup>. Noi poi non abbiamo il diritto di respingere questi problemi, quasi la loro soluzione fosse riposta realmente nella natura delle cose, sotto il pretesto della nostra impotenza, e di rifiutarci al loro ulteriore indagamento, poichè solo la ragione, dal suo seno, ha prodotto queste idee, della cui validità o apparenza dialettica pertanto essa è tenuta a render conto.
</p>

<p>
Ogni polemica scettica non è propriamente rivolta se non contro il dommatico, che, senza diffidare dei suoi principii oggettivi originari, cioè senza critica, prosegue gravemente il suo cammino, semplicemente per imbrogliarlo e ricondurlo alla conoscenza di sè. In sè essa non stabilisce proprio nulla rispetto a quello, che sappiamo, e a quello che non possiamo sapere. Tutti i tentativi dommatici della ragione falliti sono fatti, che è sempre utile sottoporre a censura. Ma ciò non può nulla decidere intorno alle aspettazioni della ragione, di sperare un miglior risultato dai suoi sforzi futuri, e di aspirarvi; la semplice censura non può dunque mai terminare la controversia sui diritti della ragione umana.
</p>

<p>
Poichè Hume è forse il più acuto fra tutti gli scettici e senza contrasto il più importante per l'influsso che il procedimento scettico può avere sul risveglio di un fondato esame della ragione, val la pena di far presente, per quanto si confà al mio scopo, il processo delle sue argomentazioni e i traviamenti di un uomo così intelligente e stimabile, che pure han preso le mosse sulle orme della verità.
</p>

<p>
Hume forse aveva un pensiero, benchè non lo abbia mai detto chiaramente, che nei giudizi di una certa specie noi sorpassiamo il nostro concetto dell'oggetto. Io ho detto questa specie di giudizi sintetici. Come io possa superare il mio concetto, che ho già, mediante l'esperienza, non soggiace a nessuna difficoltà. L'esperienza stessa è una sintesi di percezioni, che accresce il concetto che ho per mezzo di una percezione, mediante l'altra percezione sopraggiunta. Se non che noi crediamo di poter anche uscire a priori dal nostro concetto e ampliare così la nostra conoscenza. Questo noi tentiamo mediante l'intelletto puro rispetto a quello che può essere almeno oggetto della esperienza, o magari mediante la ragion pura rispetto a proprietà delle cose, o ben anche rispetto all'esistenza di oggetti, che non possono incontrarsi mai nell'esperienza. Il nostro scettico non distinse queste due specie di giudizi, come pure avrebbe dovuto, e ritenne senz'altro impossibile questo accrescimento dei concetti da se stessi e questa, per dir così, generazione spontanea del nostro intelletto (nonchè della ragione), senza essere fecondata dalla esperienza, e ritenne quindi tutti i presunti principii a priori di essa immaginari, e trovò che non sono altro che una abitudine derivante dalla esperienza e dalle sue leggi, e però regole semplicemente empiriche, cioè in sè contingenti, a cui noi attribuiamo una pretesa necessità e universalità. Ma egli, enunciando questa strana proposizione, si riferiva al principio universalmente riconosciuto del rapporto di causa ed effetto. Infatti, poichè nessuna facoltà dell'intelletto ci può portare dal concetto di una cosa all'esistenza di qualcos'altro che sia dato per questa via universalmente e necessariamente; egli pertanto credeva di poterne inferire, che senza esperienza noi non abbiamo nulla, che possa accrescere il nostro concetto e autorizzarci a un tal giudizio per se stesso estensivo a priori. Che la luce solare, la quale illumina la cera, insieme la fonde, laddove indurisce l'argilla, nessun intelletto può indovinarlo da concetti, che si abbia anticipatamente di queste cose, e tanto meno dedurlo regolarmente, e solo l'esperienza può istruirci di una legge come questa. Al contrario noi abbiamo visto nella Logica trascendentale che, sebbene non ci sia dato mai di sorpassare immediatamente il contenuto del concetto, nondimeno possiamo interamente a priori, ma in rapporto a un terzo elemento, ossia all'esperienza possibile, quindi tuttavia a priori, conoscere la legge del rapporto di una cosa con altre. Quando dunque la cera prima solida si squaglia, io posso a priori conoscere che dev'esserci stato un antecedente (per es. il calore del sole), a cui questo fatto è seguito secondo una legge costante, benchè io senza esperienza non possa, a priori e senza attendere l'ammaestramento dell'esperienza<sup><a href="pagina_6_note_libro.xhtml#nota_77_II" id="nota_77_II_ritorno">nota 77</a></sup>, conoscere determinatamente nè dall'effetto la causa, nè dalla causa l'effetto. Egli dunque concluse falsamente dalla contingenza della nostra determinazione, secondo la legge, alla contingenza della legge stessa, e scambiò il passaggio dal concetto di una cosa all'esperienza possibile (passaggio che ha luogo a priori e costituisce la realtà oggettiva di esso concetto) con la sintesi degli oggetti di una esperienza effettiva, che certamente è sempre empirica; onde per altro venne a fare di un principio dell'affinità, il quale ha sede nell'intelletto ed esprime un rapporto necessario, una regola dell'associazione, che si riscontra soltanto nell'immaginazione riproduttiva e non può esprimere se non rapporti affatto contingenti, e per nulla oggettivi.
</p>

<p>
Ma i traviamenti scettici di questo per altro acutissimo uomo trassero origine principalmente da un difetto, che egli ebbe comune con tutti i dommatici: che non esaminò sistematicamente tutte le specie di sentesi a priori dell'intelletto. Perchè allora egli avrebbe trovato che, per es., il principio della permanenza, senza parlare qui degli altri, è un principio che, come quello di causalità anticipa l'esperienza. Onde avrebbe potuto anche all'intelletto che si estende a priori e alla ragion pura segnare limiti determinati. Ma  quando egli restringe soltanto il nostro intelletto senza delimitarlo, e produce una sfiducia universale, ma non una conoscenza determinata dell'ignoranza per noi irrimediabile; quando sottopone a censura alcuni principii dell'intelletto, senza portare sul saggiatore della critica questo intelletto rispetto a tutta la sua facoltà, e oltre a negargli ciò che realmente esso non può dare, va più oltre, e gli contesta ogni facoltà di estendersi a priori, malgrado che non abbia esaminato tutta quanta questa facoltà; allora egli urta nello scoglio, che rovescia in ogni tempo lo scetticismo, d'avvolgersi cioè esso stesso nel dubbio, poichè le sue obbiezioni si fondano su fatti, che sono contingenti, ma non su principii che possano avere per conseguenza una necessaria rinunzia al diritto delle affermazioni dommatiche.
</p>

<p>
Inoltre, poichè egli non vede differenze di sorta tra le esigenze fondate dell'intelletto e le pretese dommatiche della ragione, contro di cui sono rivolti principalmente i suoi attacchi, la ragione, il cui estro, tutto suo, non è stato qui menomamente distrutto, ma solo impedito, sente che lo spazio pel suo avanzarsi non è chiuso; e non può mai essere del tutto distolta da' suoi tentativi, malgrado sia or qui or là punzecchiata. Infatti contro gli assalti s'arma alla difesa, e poi leva tanto più fieramente la testa per venire a capo delle proprie richieste. Ma un calcolo completo di tutto il suo potere e la convinzione che ne deriva della certezza d'un piccol possesso accanto alla vanità di più alte pretese pone fine a ogni conflitto, e fa sì che ci contentiamo in pace di una proprietà limitata, ma incontestabile.
</p>

<p>
Contro il dommatico privo di critica, che non ha misurato la sfera del proprio intelletto, nè quindi determinato secondo principii i limiti della sua conoscenza possibile, nè sa pertanto fin da principio quanto egli può, ma pensa di scoprirlo con molteplici tentativi, questi attacchi scettici sono non soltanto pericolosi, ma a dirittura fatali. Giacchè, se egli s'imbatte in una sola affermazione che non può giustificare, e di cui nè anche può dai principii dedurre l'apparenza, il sospetto allora si rovescia su tutte le affermazioni, per quanto persuasive esse per altro possano sempre essere.
</p>

<p>
E così lo scettico è il correttore che spinge il ragionamento dommatico a una sana critica dell'intelletto e della stessa ragione. Quando egli v'è giunto, non ha più a temere nessuna noia: perchè egli allora distingue il suo possesso da ciò che ne è al tutto fuori, e su cui non ha nessun diritto; e nè anche può essere tratto in controversie. Il metodo scettico, in verità, in se stesso, per le questioni della ragione, non è soddisfacente, ma è quasi un esercizio preliminare, per svegliare la sua prudenza e additarle i mezzi solidi che possono assicurarla nel suo legittimo possesso.
</p>

<p id="cap_0004_0001_0001_0001_0004_0002_sez_III">
SEZIONE TERZA
</p>

<p class="testo_centrato testo_maiuscoletto">
La disciplina della ragion pura rispetto alle ipotesi.
</p>

<p class="testo_distanziato">
Poichè mediante la critica della nostra ragione noi finalmente sappiamo, che con l'uso puro e speculativo di essa noi non possiamo in fatto saper nulla, non dovrebbe essa aprire un campo tanto più largo alle ipotesi, essendoci per lo meno consentito d'immaginare e opinare, se non tuttavia di affermare?
</p>

<p>
Se l'immaginazione non deve sognare, ma immaginare sotto lo stretto controllo della ragione, dev'esserci sempre prima qualcosa di assolutamente certo e non immaginario o una semplice opinione, e questo è la possibilità dell'oggetto stesso. Allora è ben lecito, per la realtà di questo, ricorrere alla opinione, la quale per altro, per non essere destituita di fondamento, dev'essere messa in rapporto, come principio di spiegazione, con quello che è dato realmente, e quindi è certo; e allora si dice ipotesi.
</p>

<p>
Ora, poichè noi a priori non possiamo farci il menomo concetto della possibilità del rapporto dinamico, e la categoria dell'intelletto puro non serve a inventare una tale possibilità, ma soltanto a intenderla quando essa s'incontri nell'esperienza, noi non potremmo inventare originariamente, in base a queste categorie, un solo oggetto di una natura nuova e non riscontrabile empiricamente e porre questa a fondamento di un'ipotesi legittima; perchè questo vorrebbe dire appoggiare la ragione su vane chimere, anzi che sui concetti delle cose. Non è dunque permesso immaginare nuove facoltà originarie, per es. un intelletto, che abbia il potere di intuire il suo oggetto senza sensi, o una forza di attrazione senza alcun contatto, o una nuova specie di sostanze, per es., che fossero situate nello spazio senza impenetrabilità, e però nè anche un commercio di sostanze, differente da tutti quelli che ci dà l'esperienza, nessuna presenza altrove che nello spazio, nessuna durata che non sia nel tempo. In una parola, alla nostra ragione è possibile soltanto adoperare le condizioni di un'esperienza possibile come condizioni della possibilità delle cose; ma crearsi da se stessa questa possibilità indipendentemente da tali condizioni, assolutamente no, perchè concetti simili, benchè scevri di contraddizione, sarebbero nondimeno senza oggetto.
</p>

<p>
I concetti della ragione, come s'è detto, sono semplici idee e non hanno certamente nessun oggetto in un'esperienza qual sia, ma non perciò essi designano oggetti immaginati e insieme ammessi come possibili. Essi sono pensati soltanto problematicamente, per fondare in relazione con essi (quali finzioni euristiche) i principii regolativi dell'uso sistematico dell'intelletto nel campo dell'esperienza. Se si esce di qui, essi sono semplici enti di ragione, la cui possibilità non è dimostrabile, e che quindi non possono nè anche esser messi a fondamento, soltanto per una ipotesi, della spiegazione di fenomeni reali. Pensare l'anima come semplice, è affatto lecito per mettere, secondo quest'idea, a principio del nostro giudizio circa i suoi fenomeni interni un'unità perfetta e necessaria di tutte le facoltà spirituali, comechè essa non possa conoscersi <span class="testo_corsivo">in concreto</span>. Ma ammettere l'anima come sostanza semplice (concetto trascendente), sarebbe una proposizione non solamente indimostrabile (come tante ipotesi fisiche), ma anche affatto arbitraria e ciecamente arrischiata, perchè il semplice non può trovarsi mai in nessunissima esperienza; e se per sostanza qui s'intende l'oggetto permanente della intuizione sensibile, non c'è modo di vedere la possibilità di un fenomeno semplice. Esseri semplicemente intelligibili o proprietà semplicemente intelligibili delle cose del mondo sensibile non si possono ammettere con una fondata autorizzazione della ragione come opinione, sebbene (poichè della loro possibilità o impossibilità non si ha nessun concetto) nè anche si possono dommaticamente negare per una presunta veduta migliore.
</p>

<p>
Per la spiegazione dei fenomeni dati non possono addursi altre cose e principii al di fuori di quelli, che, secondo le leggi già note dei fenomeni, sono messi in relazione coi fenomeni dati. Una ipotesi trascendentale, in cui per la spiegazione dei fenomeni naturali si adoperasse una semplice idea della ragione, non sarebbe punto una spiegazione, poichè ciò che non s'intende abbastanza per principii empirici, sarebbe spiegato per qualche cosa di cui non s'intende proprio niente. Il principio di una tale ipotesi servirebbe propriamente solo all'appagamento della ragione, e non già all'esigenza dell'uso dell'intelletto rispetto agli oggetti. L'ordine e la finalità della natura devono a lor volta essere spiegati con cause naturali e secondo leggi naturali, e qui le stesse ipotesi più grossolane, se fisiche, sono più tollerabili di un'ipotesi iperfisica, cioè dell'appello a un creatore divino che si presuppone a tal uopo. Sarebbe infatti un principio della ragion pigra (<span xml:lang="la"><span class="testo_corsivo">ignava ratio</span></span>), mettere da parte tutte le cause, di cui mercè una esperienza continuata si può imparare a conoscere l'oggettiva realtà, almeno quanto alla possibilità, per adagiarsi in una semplice idea assai comoda della ragione. Ma, per ciò che concerne la totalità assoluta dei principii di spiegazione nella loro serie, non può costituire un ostacolo rispetto agli oggetti del mondo, poichè, non essendo questo se non fenomeni, in essi non si può sperar nulla di completo attraverso la sintesi delle serie di condizioni.
</p>

<p>
Non si può permettere ipotesi trascendentali dell'uso speculativo della ragione e libertà di servirsi in ogni caso, per supplire al difetto di principii fisici di spiegazione, di principii iperfisici, da una parte perchè la ragione non viene per tal modo condotta più in là, che anzi sopprime il progresso tutto quanto del suo uso; dall'altra, perchè questa licenza alla fine le farebbe perdere i frutti del suolo che è suo, voglio dire dell'esperienza. Infatti, se la spiegazione della natura qua o là ci diventa difficile, noi abbiamo sempre sotto mano un principio trascendente di spiegazione, che ci sottrae a quella ricerca, e mette fine alla nostra indagine, non con una conoscenza, ma con la totale incomprensibilità di un principio, che già era escogitato anticipatamente in modo da contenere il concetto dell'assoluto Primo.
</p>

<p>
Il secondo punto che si richiede per l'ammissibilità d'una ipotesi, è la sufficienza di essa per determinare a priori le conseguenze che son date. Se a questo scopo si è obbligati a ricorrere a ipotesi sussidiarie, esse danno il sospetto di una semplice invenzione, poichè ognuna di esse in sè ha già bisogno di quella stessa giustificazione, che era necessaria al pensiero messo a fondamento, e quindi non può dare nessuna testimonianza utile. Se col presupposto di una causa illimitatamente perfetta non c'è davvero difetto di principii che spieghino ogni finalità, ordine e grandezza, che si trovano nel mondo, quell'ipotesi tuttavia ha bisogno, per le anomalie che si dimostrano, almeno secondo i nostri concetti, e per i mali, ancora di nuove ipotesi per esser messa al sicuro da quelle e da questi che son pure obiezioni contro di essa. Se la sostanzialità semplice dell'anima umana, che è stata posta a base de' suoi fenomeni, è minata dalle difficoltà dei suoi fenomeni simili alle alterazioni di una materia (crescere e decrescere), nuove ipotesi devono essere chiamate in aiuto, che non sono veramente senza apparenza, ma son pure senza alcuna attendibilità, all'infuori di quella che dà loro l'opinione ammessa come principio fondamentale, in favore della quale esse tuttavia devon parlare.
</p>

<p>
Se le affermazioni della ragione tolte qui ad esempio (unità incorporea dell'anima ed esistenza di un Essere supremo), non han da valere come ipotesi, bensì come dommi provati a priori, allora non si tratta più di esse. Ma in tal caso si badi, che la prova abbia la certezza di una dimostrazione apodittica. Perchè voler dare la realtà  di tali idee soltanto come verosimile, è un proposito così assurdo come se si volesse dimostrare soltanto come verosimile una proposizione della geometria. La ragione separata da ogni esperienza, può conoscere tutto solo a priori e necessariamente, o non può conoscere assolutamente nulla; quindi il suo giudizio non è mai un'opinione, ma o astensione da ogni giudizio, ovvero certezza apodittica. Opinioni e giudizi verosimili di ciò che s'appartiene alle cose, possono aversi soltanto come principii di spiegazione di quello, che è effettivamente dato, o come conseguenze, secondo leggi empiriche, di quello che sta effettivamente a fondamento, e però solamente nella serie degli oggetti dell'esperienza. Fuori di questo campo opinare è lo stesso che giuocare coi pensieri, salvo che non si credesse che sopra una via incerta si possa forse trovare la verità.
</p>

<p>
Ma quantunque in questioni meramente speculative della ragion pura non abbian luogo ipotesi, per fondarvi sopra proposizioni, esse son tuttavia affatto ammissibili all'unico fine di difenderla, non cioè per uso dommatico, ma polemico. Io per altro intendo per difesa non l'accrescimento degli argomenti della propria affermazione, ma solo il mandar a vuoto le conoscenze illusorie dell'avversario destinate a rovinare la proposizione da noi affermata. Ora tutte le proposizioni sintetiche rampollanti dalla ragion pura hanno in sè questo di speciale: che se chi afferma la realtà di certe idee, non ne sa mai tanto da rendere certa la sua proposizione, dall'altra parte l'avversario non ne può sapere nulla di più per affermare il contrario. Questa parità di sorte della ragione umana non favorisce per vero nessuno dei due nella conoscenza speculativa, ed è lì anche giusta lizza a polemiche che non si comporranno mai. Ma si mostrerà in sèguito, che rispetto all'uso pratico la ragione ha il diritto di ammettere qualche cosa, che essa in nessun modo sarebbe autorizzata a presupporre senza prove sufficienti nel campo della pura speculazione, perchè tutti questi presupposti danneggerebbero quella perfezione della speculazione, di cui l'interesse pratico non si preoccupa punto. Quivi dunque essa è nel possesso, la cui legittimità non ha bisogno di dimostrare, e di cui infatti non potrebbe nè anche addurre la prova. L'avversario dunque deve provare. Ma poichè costui degli oggetti messi in dubbio per dimostrarne il non essere ne sa tanto poco quanto il primo che ne afferma la realtà; qui si dimostra un vantaggio dalla parte di chi afferma qualcosa, come presupposto praticamente necessario (<span xml:lang="la"><span class="testo_corsivo">melior est conditio possidentis</span></span>). È cioè in sua libertà di servirsi, come per legittima difesa, per la buona causa, dello stesso mezzo di cui si serve il suo avversario contro di essa, cioè delle ipotesi, le quali non gioveranno punto a rafforzare la dimostrazione di essa, ma a dimostrare soltanto che l'avversario dell'oggetto della controversia ne sa troppo poco per potersi lusingare di un vantaggio di conoscenza speculativa in confronto della nostra. Le ipotesi dunque, nel campo della ragion pura, sono permesse soltanto come armi di guerra, non per fondarvi un diritto, bensì solo per difenderlo. Ma qui noi dobbiamo sempre cercare il nemico dentro di noi stessi. Giacchè la ragione speculativa, nel suo uso trascendentale, in se stessa è dialettica. Le obbiezioni, che si potrebbero temere, sono in noi stessi. Noi le dobbiamo trar fuori, come pretensioni antiche, ma non prescritte mai, per fondare sul loro annientamento una pace perpetua. La calma esteriore è solo apparente. Il germe delle ostilità, che è nel fondo della natura umana, dev'esser estirpato; ma come possiamo noi estirparlo, se non gli diamo la libertà, anzi il nutrimento, perchè germogli, e si venga così a scoprire, e lo si possa quindi distruggere dalla radice? Ruminate dunque voi stessi le obbiezioni, in cui non s'è imbattuto per anco nessun avversario, e prestategli anzi le armi, o accordategli il posto più favorevole, che egli si possa soltanto desiderare. Così facendo non c'è da temere, ma c'è ben da sperare, che cioè vi procaccerete un possesso che in avvenire non sarà mai osteggiato.
</p>

<p>
Ora al vostro compiuto armamento appartengono le ipotesi della ragion pura, le quali, sebbene soltanto armi di piombo (poichè esse non sono acciaiate da nessuna legge dell'esperienza), pur sempre sono potenti quanto quelle, di cui può mai servirsi un nemico qual sia. Se dunque contro la natura, attribuita all'anima, immateriale e non soggetta ad alcun cangiamento corporeo, urta la difficoltà, che intanto la esperienza par dimostrare che l'elevarsi come il decadere delle nostre facoltà spirituali non sono altro che diverse modificazioni de' nostri organi; voi potete indebolire la forza di quest'argomento con l'ammettere che il nostro corpo non è se non il fenomeno fondamentale, a cui, come a condizione, si riferisca nel presente stato (nella vita) tutta la facoltà del senso, e quindi tutto il pensiero: che la separazione dal corpo è la fine di questo uso sensibile della vostra facoltà conoscitiva e l'inizio di quello intellettuale. Il corpo insomma sarebbe, non la causa del pensiero, ma una semplice condizione restrittiva di esso, e però certo da considerare come una condizione promotrice della vita sensitiva e animale, ma perciò stesso come un impedimento di quella pura e spirituale; e la dipendenza della prima dalla costituzione corporea non dimostra nulla per la dipendenza di tutta la vita dallo stato de' nostri organi. Ma voi potete andare più in là, e trovare dubbi affatto nuovi, o non più sollevati, o non abbastanza approfonditi.
</p>

<p>
L'accidentalità delle generazioni, che nell'uomo, come nelle creature irragionevoli, dipende dall'occasione nonchè spesso dall'aver o non aver da vivere, dal modo di vita, dai suoi umori e fantasie e spesso anche dal vizio, costituisce una grave difficoltà contro la credenza nella durata eterna di una creatura, la cui vita è cominciata in circostanze così insignificanti e abbandonate interamente alla nostra libertà. Quanto alla durata di tutta la specie (qui sulla terra), la difficoltà, rispetto a questa, è minore, perchè quello che è causale nell'individuo, non è meno soggetto a legge nel tutto; ma, rispetto a ciascun individuo, pare affatto strano attendersi un effetto così potente da cause così futili. Pure contro di ciò voi potete richiamare un'ipotesi trascendentale: che tutta la vita è soltanto intelligibile, non soggetta punto a cangiamenti di tempo, e non è cominciata con la nascita, nè finisce con la morte; che questa vita non è altro che un semplice fenomeno, cioè una rappresentazione della vita pura dello spirito, e l'intero mondo dei sensi è una semplice immagine, che sta innanzi al nostro presente modo di conoscere, e, al pari di un sogno, non ha in sè nessuna realtà oggettiva; che se noi intuissimo le cose e noi stessi, come esse sono e come noi siamo, noi ci vedremmo in un mondo di nature spirituali  con cui il nostro unico vero commercio nè è cominciato con la nascita, nè cesserà con la morte della carne (come semplici fenomeni); e così via.
</p>

<p>
Quantunque di tutto questo, che noi qui mettiamo innanzi a difesa, ipoteticamente, contro l'attacco, non ne sappiamo niente, e non l'affermiamo da senno, ma tutto sia  non già una idea della ragione, bensì soltanto un concetto escogitato a difesa, in ciò tuttavia ci comportiamo affatto ragionevolmente, in quanto all'avversario, che crede di aver esaurito ogni possibilità, dando falsamente la mancanza delle condizioni empiriche di essa per una dimostrazione della totale impossibilità di quel che è creduto da noi, dimostriamo soltanto, che egli non può con semplici leggi empiriche abbracciare il campo intero delle cose possibili in sè, come noi non possiamo acquistar qualche cosa fondatamente per la nostra ragione al di fuori della esperienza. Chi mette fuori questi ipotetici mezzi contro le pretese dell'avversario temerariamente negatore, non dovrà per ciò esser ritenuto come uno che voglia appropriarseli come sue proprie opinioni. Egli li abbandona, appena si sia sbrigato della presunzione dommatica dell'avversario. Infatti, quantunque sia da ritenere discretezza e moderazione, quando, rispetto alle asserzioni altrui, uno si contenga in atteggiamento puramente negativo<sup><a href="pagina_6_note_libro.xhtml#nota_78_II" id="nota_78_II_ritorno">nota 78</a></sup>, pure è sempre non meno orgogliosa e immaginaria la sua pretesa, appena egli queste obiezioni voglia far valere come prove del contrario, come se egli avesse aderito al partito positivo e alla sua affermazione.
</p>

<p>
Di qui dunque si vede, che nell'uso speculativo della ragione le ipotesi non hanno nessuna validità come opinioni in se stesse, ma ne hanno una soltanto relativa alle pretese trascendenti contrarie. Infatti l'astensione dei principii dell'esperienza possibile alla possibilità delle cose in generale è per l'appunto tanto trascendente quanto l'affermazione della realtà oggettiva di tali concetti, i quali non possono trovare i loro oggetti se non fuori dei limiti di ogni esperienza possibile. Ciò che la ragion pura giudica in modo assertorio, deve (come tutto ciò che la ragione conosce) essere necessario, o non è niente del tutto. Sicchè essa nel fatto non contiene assolutamente nessuna opinione. Ma le dette ipotesi sono soltanto giudizi problematici, che per lo meno non sono contraddetti da nulla quantunque certamente da nulla possano esser dimostrati; e sono pertanto pure opinioni private, ma tuttavia (anche per la tranquillità interna) non si può fare a meno di fronte a scrupoli che si svegliano. Ma bisogna che esse siano conservate in questa qualità, e badare con ogni cura che non passino per credibili in se stesse e di una validità assoluta, e affoghino la ragione sotto le invenzioni e le illusioni.
</p>

<p id="cap_0004_0001_0001_0001_0004_0002_sez_IV">
SEZIONE QUARTA
</p>
<p class="testo_centrato testo_maiuscoletto">
La disciplina della ragion pura rispetto alle dimostrazioni.
</p>

<p class="testo_distanziato">
Le dimostrazioni delle proposizioni trascendentali e sintetiche hanno tra tutte le dimostrazioni di una conoscenza sintetica a priori la proprietà, che in esse la ragione, mediante i suoi concetti, non si può volgere direttamente all'oggetto, ma deve prima dimostrare a priori la validità oggettiva dei concetti e la possibilità della loro sintesi. Ciò non è, per dir così, semplicemente una regola necessaria di prudenza, ma concerne l'essenza e la possibilità delle dimostrazioni stesse. Se io devo uscire a priori dal concetto di un oggetto, ciò è impossibile senza un particolare filo conduttore, che si trovi fuori di questo concetto. Nella matematica è l'intuizione a priori, che guida la mia sintesi, e lì tutti i raziocinii possono esser ricondotti immediatamente all'intuizione pura. Nella conoscenza trascendentale, finchè si ha da fare con concetti dell'intelletto, questa regola è l'esperienza possibile. La dimostrazione cioè non mostra che il concetto dato (per es. di quel che accade) conduca direttamente a un altro concetto (a quello di causa); perchè un passaggio di questa specie sarebbe un salto, che non si potrebbe giustificare; ma mostra che l'esperienza stessa, quindi l'oggetto dell'esperienza, senza un tal rapporto, sarebbe impossibile. La dimostrazione dunque dovrebbe insieme far vedere la possibilità di giungere sinteticamente e a priori a una certa conoscenza delle cose, la quale nel concetto di esse non è contenuta. Senza questa attenzione, le dimostrazioni corrono come acque, che spezzano le lor dighe, senza freno e attraverso i campi, dove le trascina il pendio dell'associazione inconsapevole<sup><a href="pagina_6_note_libro.xhtml#nota_79_II" id="nota_79_II_ritorno">nota 79</a></sup>. L'apparenza della convinzione, che riposa su cause soggettive di associazione, e che è ritenuta come la visione d'un'affinità naturale, non può controbilanciare la titubanza, che ragionevolmente deve sorgere a un passo così arrischiato. Quindi anche tutti i tentativi di dimostrare il principio di ragion sufficiente, per confessione generale dei competenti, sono stati vani; e prima che si facesse avanti la critica trascendentale, poichè non si poteva tuttavia abbandonare questo principio, si preferiva appellarsi coraggiosamente al buon senso (rifugio, che dimostra in ogni tempo, che la causa della ragione è messa in dubbio), anzi che voler tentare nuove prove dommatiche.
</p>

<p>
Ma se la proposizione, che dev'essere provata, è un'affermazione della ragion pura, ed io voglio anzi mediante semplici idee spingermi in là de' miei concetti empirici, essa allora dovrebbe, e molto più, contenere in sè la giustificazione di un tal passo della sintesi (quando altrimenti esso fosse possibile), come una condizione necessaria della sua dimostrazione. Per quanta quindi possa essere l'apparenza della presunta dimostrazione della natura semplice della nostra sostanza pensante dall'unità della sua appercezione, c'è tuttavia contro di essa una ragione d'esistenza: ed è che, non essendo tuttavia la semplicità assoluta un concetto, che possa esser immediatamente riferito a una percezione, ma dev'esser semplicemente dedotto come idea, non si può punto vedere come la semplice coscienza, ― che è contenuta in ogni pensiero, o almeno può esservi contenuta, quantunque essa per vero non sia, in quanto v'è contenuta, se non una semplice rappresentazione, ― debba portare alla coscienza e alla conoscenza di una cosa, nella quale il pensiero può essere soltanto contenuto. Perchè se io mi rappresento la forza del mio corpo in movimento, per ciò stesso esso è per me un'unità assoluta, e la mia rappresentazione di esso è semplice; quindi io posso esprimerla anche mediante il movimento d'un punto, poichè il suo volume qui non fa nulla, e, senza diminuzione della forza, può esser concepito piccolo quanto si vuole e però anche come ristretto a un punto. Ma da questo io non dedurrò, che, se non m'è dato altro che la forza motrice d'un corpo, il corpo può esser pensato come sostanza semplice, perchè la sua rappresentazione astrae da ogni grandezza di contenuto spaziale, e quindi è semplice. Ora, poichè il semplice della rappresentazione è affatto diverso dal semplice dell'oggetto e  poichè l'Io, che nel primo senso non comprende punto in sè alcuna molteplicità, nel secondo, significando esso l'anima stessa, può essere un concetto molto complesso, da contenere cioè sotto di sè e da designare moltissimi elementi, io scopro un paralogismo. Se non che, per prevederlo avanti (poichè senza una tal previsione antecedente non si potrebbe concepire verun sospetto contro la dimostrazione), è assolutamente necessario aver alla mano un criterio perpetuo della possibilità di queste proposizioni sintetiche, che devon provare più di quello che può dare l'esperienza; criterio che consiste in questo: che la dimostrazione non sia riferita direttamente al predicato desiderato, sibbene solo mediante un principio della possibilità di estendere a priori il nostro concetto dato alle idee e realizzar queste. Se si usa sempre questa precauzione, se, prima ancora di tentare la dimostrazione, ci si consiglia saggiamente in noi stessi, come con qual principio di speranza sia dato bene aspettarsi un tale intendimento per mezzo della ragion pura, e donde in casi siffatti si vuol desumere queste conoscenze, che non possono esser svolte dai concetti e nè anche anticipate in rapporto a una esperienza possibile; allora ci si può risparmiare molte gravi e pure infeconde fatiche, in quanto non si attribuisce più alla ragione ciò che evidentemente sorpassa il suo potere, o piuttosto si sottomette questa ragione, che non si lascia volentieri limitare negl'impulsi della sua aspirazione ad espansioni speculative, alla disciplina dell'astinenza.
</p>

<p>
La prima regola, dunque è questa: non tentare nessuna dimostrazione trascendentale, senza aver prima esaminato, e quindi giustificato, donde si vuol prendere i principii, su cui fondarla, e con qual diritto da essi si possa attendere il buon risultato deduttivo. Se sono principii dell'intelletto (per es. di causalità), è vano voler giungere mediante essi a idee della ragion pura; perchè essi non valgono se non per oggetti d'una possibile esperienza. Se devono essere principii derivanti dalla ragion pura, ogni fatica è da capo inutile. Perchè la ragione ne ha bensì di principii, ma, come principii oggettivi, essi sono tutti quanti dialettici, e possono in tutti i casi esser validi soltanto come principi regolativi dell'uso sistematico<sup><a href="pagina_6_note_libro.xhtml#nota_80_II" id="nota_80_II_ritorno">nota 80</a></sup> dell'esperienza. Ma se queste presunte dimostrazioni esistono già, alla fallace convinzione contrapponete il <span xml:lang="la"><span class="testo_corsivo">non liquet</span></span> del vostro maturo giudizio; e quantunque non possiate penetrare la loro illusione, voi tuttavia avete per voi il pieno diritto di chiedere la deduzione dei principii che vi sono adoperati; deduzione che, se essi devono essere derivati dalla semplice ragione, non si può far mai. E così voi non avete bisogno mai d'occuparvi dello sviluppo o confutazione di un'apparenza infondata; ma potete rimandare in massa, in una volta, tutta la dialettica, inesauribile in espedienti al tribunale della ragion critica, che domanda leggi.
</p>

<p>
La seconda proprietà delle dimostrazioni trascendentali è questa, che per ogni proposizione trascendentale non può darsi se non una sola dimostrazione. Se io non devo ricavarla da concetti ma dalla intuizione, che corrisponde a un concetto, sia essa un'intuizione pura, come nella matematica, o empirica, come nella fisica; allora l'intuizione posta a fondamento mi dà una materia molteplice per proposizioni sintetiche, che io posso unificare in più d'un modo, come, potendo muovere da più di un punto, posso giungere per diverse vie alla medesima proposizione.
</p>

<p>
Ma ogni proposizione trascendentale muove semplicemente da un concetto unico, ed enuncia la condizione sintetica della possibilità dell'oggetto secondo questo concetto. Il principio dunque della dimostrazione non può esser determinato se non come uno solo, poichè esso, fuori di questo concetto, non è altro che ciò per cui l'oggetto può esser determinato, e la dimostrazione dunque non può contener altro che la determinazione di un oggetto in generale secondo questo concetto, che è anche non più che unico. Noi per es., nell'Analitica trascendentale il principio «Tutto ciò che accade, ha una causa» lo abbiamo dimostrato come l'unica condizione della possibilità oggettiva di un concetto di ciò che in generale accade, notando che la determinazione di un fatto nel tempo, quindi questo (fatto) come appartenente all'esperienza, sarebbe impossibile senza sottostare a una tale regola dinamica. Ora questo è anche l'unico argomento possibile: perchè soltanto in quanto al concetto, mediante la legge di causalità, vien determinato un oggetto, il fatto rappresentato ha validità oggettiva, cioè verità. Si sono tentate, a dir vero, anche altre dimostrazioni di questo principio, desumendolo per es. dalla contingenza; se non che, se si guarda questa prova alla luce, non si può trovare altro contrassegno della contingenza che l'accadere, cioè l'esistere cui precede il non essere dell'oggetto, e riesce quindi sempre allo stesso principio di dimostrazione. Se si deve dimostrare la proposizione «Tutto ciò che pensa è semplice», non ci si attiene a quel che c'è di molteplice nel pensiero, ma ci si ferma soltanto al concetto dell'Io, che è semplice, e a cui ogni pensiero è riferito. Lo stesso accade con la dimostrazione trascendentale dell'esistenza di Dio, che poggia unicamente sulla reciprocabilità dei concetti dell'Essere realissimo e necessario, e non può esser tentata per altra via.
</p>

<p>
Per questa avvertenza la critica delle affermazioni della ragione vien ridotta a ben poca cosa. Dove la ragione compie l'opera sua per semplici concetti, ivi soltanto una sola dimostrazione è possibile, se ne è possibile una. Quindi, se si vede farsi innanzi il dommatico con dieci prove, allora si può credere con sicurezza, che egli non ne possiede nè anche una. Perchè, se ne avesse una, che (come dev'essere nelle cose della ragion pura) dimostrasse apoditticamente, a che egli avrebbe bisogno delle altre? Il suo scopo dunque, come quello di un avvocato del parlamento, è solo che ci sia un argomento per questi, e uno per quelli; di profittare cioè della debolezza dei suoi giudici, che, senza impacciarsi profondamente della causa e per liberarsene tosto, afferrano quel che di meglio prima si presenti loro, e decidono in conseguenza.
</p>

<p>
La terza regola speciale della ragion pura, quando essa, rispetto alle dimostrazioni trascendentali, è sottoposta a una disciplina, è: che le sue dimostrazioni non devono essere mai apagogiche, ma sempre ostensive. La prova diretta od ostensiva in ogni maniera di conoscenza è quella, che unisce con la certezza della verità la cognizione delle fonti di essa; l'apagogica invece può procurare bensì la certezza, ma non un concetto della verità nel suo rapporto con i principii della sua possibilità. Quindi le prove di questa seconda specie sono piuttosto sussidi che un procedimento, che soddisfi tutti gli scopi della ragione. Pure queste hanno un vantaggio di evidenza sulle prove dirette in ciò, che la contraddizione ogni volta porta seco più chiarezza nella rappresentazione, che non il miglior nesso, e pertanto s'accosta di più all'intuitivo di una dimostrazione.
</p>

<p>
La causa speciale dell'uso delle prove apagogiche in diverse scienze è ben questa. Quando i principii, da cui si deve ricavare una certa conoscenza, sono troppo molteplici o troppo profondamente celati, si tenta se non sia possibile raggiungerli attraverso le conseguenze: ora il <span xml:lang="la"><span class="testo_corsivo">modus ponens</span></span> di conchiudere alla verità di una conoscenza dalla verità delle sue conseguenze, sarebbe permesso allora soltanto, quando fossero vere tutte le possibili conseguenze; perchè allora per esse non è possibile se non un solo principio, il quale dunque è anch'esso vero. Ma questo procedimento è impossibile, poichè eccede le nostre forze conoscere tutte le conseguenze di una qualsiasi proposizione data; pure ci si serve di questa specie di ragionamento, sebbene, certo, con qualche indulgenza, quando si tratta di provare una cosa soltanto come ipotesi, ammettendo questo ragionamento per analogia: che, se tante conseguenze, che son quelle sole che si son sempre cercate, concordano bene col principio assunto, anche tutte le altre possibili vi concorderanno. Perciò su questa via non può mai un'ipotesi trasformarsi in verità dimostrata. Il <span xml:lang="la"><span class="testo_corsivo">modus tollens</span></span> dei sillogismi, che conchiudono dalle conseguenze ai principii, non prova soltanto con tutto rigore, ma anche con perfetta facilità. Perchè se da una proposizione può esser ricavata anche una sola conseguenza falsa, questo principio è falso. Invece di percorrere la serie intera dei principii in una dimostrazione ostensiva che può portare alla verità di una conoscenza attraverso la cognizione completa della sua possibilità, se si può soltanto tra le conseguenze derivanti dal suo contrario trovarne falsa una sola, allora anche questo contrario è falso, e quindi la conoscenza, che si doveva dimostrare, è vera.
</p>

<p>
Ma il modo apagogico della dimostrazione non può esser consentito se non nelle scienze, in cui sia impossibile sostituire il soggettivo delle nostre rappresentazioni all'oggettivo, ossia alla conoscenza di quello che è nell'oggetto. Ma dove domina quest'ultimo<sup><a href="pagina_6_note_libro.xhtml#nota_81_II" id="nota_81_II_ritorno">nota 81</a></sup>, deve spesso darsi, che il contrario di una data proposizione o contraddica soltanto alle condizioni soggettive del pensiero, ma non all'oggetto, o che le due proposizioni contraddicano solamente a una condizione soggettiva, che è ritenuta falsamente per oggettiva; e, poichè la condizione è falsa, possono entrambe essere false,senza che dalla verità dell'una si possa conchiudere alla falsità dell'altra.
</p>

<p>
Nella matematica questa surrezione è impossibile; quindi esse hanno qui il loro proprio posto. Nella fisica, poichè in essa tutto è fondato su intuizioni empiriche, può per verità tale surrezione essere pervenuta il più delle volte mercè il confronto di molte osservazioni; se non che questa specie di prova quivi è anche il più delle volte irrilevante. Ma i tentativi trascendentali della ragion pura sono tutti istituiti dentro il mezzo proprio dell'apparenza dialettica, cioè del soggettivo, che nelle sue premesse si offre, o a dirittura s'impone, alla ragione come oggettivo. Ora qui non è dato assolutamente, per ciò che concerne proposizioni sintetiche, giustificare le sue affermazioni col confutare il contrario. Perchè o questa confutazione non è altro che la semplice rappresentazione del conflitto dell'opinione opposta con le condizioni soggettive della concepibilità mediante la nostra ragione, conflitto che non ha che fare punto col rigettare la cosa stessa (come, per es., la necessità incondizionata nell'esistenza di un Essere non può assolutamente essere concepita da noi e a ragione quindi si oppone soggettivamente a ogni dimostrazione speculativa di un Essere supremo necessario, ma, a torto, alla possibilità di un tale essere originario in se stesso); o entrambe le parti, così quella che afferma come quella che nega, ingannate dall'apparenza trascendentale, prendono a fondamento un concetto impossibile dell'oggetto, e allora vale la regola: <span xml:lang="la"><span class="testo_corsivo">non entis nulla sunt praedicata</span></span>, è falso cioè tanto ciò che dell'oggetto si dice affermando, quanto ciò che si dice negando, e non si può dalla confutazione del contrario giungere apagogicamente alla verità. Così, per es., se si suppone che il mondo sensibile in sè sia dato nella sua totalità, è falso, che esso, rispetto allo spazio, o dev'essere infinito, o finito o limitato, per la ragione che tutte le due cose son false. Infatti fenomeni (come semplici rappresentazioni), che tuttavia siano dati in se stessi (come oggetti), sono qualcosa d'impossibile, e la infinità di questo tutto immaginario sarebbe, veramente, incondizionata, ma contraddirebbe (poichè tutto nei fenomeni è condizionato) con la determinazione quantitativa incondizionata, che pure è presupposta nel concetto.
</p>

<p>
La maniera apagogica di dimostrare è anche l'illusione propria, a cui sono stati in ogni tempo presi gli ammiratori della solidità de' nostri ragionatori dommatici: essa è stata quasi il campione, che vuol difendere l'onore e il diritto incontestabile della parte abbracciata, impegnandosi formalmente ad azzuffarsi con chiunque volesse metterlo in dubbio, benchè con una tale rodomontata non si metta in sodo nulla quanto alla cosa, ma soltanto quanto alle forze rispettive degli avversari, o meglio solo per la parte di colui, che fa da aggressore. Gli spettatori, vedendo che ciascuno nella serie delle sue prove ora è vincitore e ora vinto, ne traggono spesso motivo per dubitare scetticamente dell'oggetto dello stesso conflitto. Ma in ciò essi non hanno ragione, e basta gridar loro: <span xml:lang="la"><span class="testo_corsivo">non defensoribus istis tempus eget</span></span>. Ognuno deve porre la sua causa mediante una dimostrazione legittima condotta per una deduzione trascendentale degli argomenti, cioè direttamente, affinchè si vegga che cosa le sue pretese razionali abbiano per se stesse da addurre. Giacchè se il suo avversario si fonda su principii soggettivi, allora è facile confutarlo, ma senza vantaggio pel dommatico, che egualmente si attacca a cause egualmente soggettive di giudizio, e simigliantemente può dal suo nemico esser messo alle strette. Ma se entrambe le parti procedono direttamente, o esse si accorgeranno da sè della difficoltà, anzi impossibilità di trovare il titolo per le loro asserzioni, e non potranno infine che appellarsi alla prescrizione; o la critica scoprirà facilmente l'apparenza dommatica e costringerà la ragion pura a deporre le sue esagerate pretese dell'uso speculativo e a ritirarsi dentro i limiti del suo terreno proprio, cioè dei principii pratici.
</p>



</body>
</html>
